##●全辽志卷五
艺文上
◆艺文上
班固作艺文志下至农工医卜之书靡不表述盖拳石抔土无非华岱委润曲流无非河海况乎辞翰之类皆妙道精义之发宏谋硕论之陈存乎其间者而可使之放逸无纪哉故博采先代自唐太宗始至今凡诗赋章奏碑记具载焉若我列圣诏敕训辞虽非艺文之列而神章奎翰炳然为臣民之楷范用特冠于首简云
圣制
表
记
叙
经畧
○圣制
诏
敕
敕辽东都司
敕总兵官武进伯朱荣
敕镇守总兵官
敕巡抚都御史
敕户部管粮郎中
敕行太仆寺少卿
敕辽东行太仆寺官
敕苑马寺
敕分守道
敕分巡道
敕开原兵备道
敕宁远兵备道
敕辽东副总兵
御制敬一箴
御祭北镇祝文
?诏
洪武三年命断事黄俦赍诏宣谕辽阳等处官民诏曰朕承大统即皇帝位其年八月元君大去其国已而山之东西河之南北以及关陕内外文武军民不战来归中原境土一时皆定此实天意非人力也今年六月左副将军李文忠副将军赵庸遣将来奏五月十六日率兵至应昌府获元君之孙买的里八刺及其后妃宝册始知元君已于四月二十八日因疾而殂其子爱猷失里达腊数骑北奔天运之去昭然独念辽□一隅尚多故臣遗老不能见几遣使一来而乃团结孤兵盘桓乡土因循岁月甚非善后之谋迩者高丽安南占城爪哇西洋琐里海外诸国犹能知天时审人事专使称臣入贡岂汝等之智所不及耶抑我师之未至耶兹专遣人以往果能审识天命倾心来归有官者量才擢用有业者各安生理朕不失言尔宜图之
?敕
洪武十二年敕守将潘敬等曰奏至知高丽龙州郑白等率男妇来降特未审将军识其计否高丽僻居海隅其俗尚诈况人情莫不安土重迁岂有舍桑梓而归异乡者耶中国方宁正息兵养民之时尔与东夷接境慎勿妄生小隙使彼得以借口符至之日开谕来者令还以破彼奸若我正而彼邪彼果不臧则师出有名矣其来降者切不可留春秋有曰母纳逋逃不然则边患将自此而起矣
?敕辽东都司 永乐十九年三月初七日
北镇医巫闾山之神自昔灵应彰显而卫国佑民厥绩尤著独其庙宇颓毁至今弗克修治朕心拳切夙夜弗忘敕至尔等即择日兴工建立祠宇饬严祀事以称朕崇仰之意故敕
?敕总兵官武进伯朱荣
宣德元年朱荣奏朵颜卫指挥哈剌哈孙等朝贡不至请掩击之上曰古者御夷狄来不拒去不追今虽不朝贡亦不扰边远加以兵非怀柔之道遂敕之敕曰驭夷宜宽用兵宜审况虏多诈未可轻忽但整饬部伍谨慎堤备其来不来未足较也
?敕镇守总兵官
皇帝敕谕今命尔挂印充总兵官与太监一同镇守辽东地方整饬兵备修筑城堡操练士卒申严号令振作军威遇有贼寇相机战守凡一应军机之事须与镇守巡抚等官从长计议停当而行不许偏执已见乖方误事况辽东近来兵备废弛军士艰难而守边官军又或贪功生事启衅召怨以至虏寇雠报不已边人荼毒地方疲惫与先年不同尔为朝庭武官受兹委托务须与镇守巡抚等官用心逐一整饬不可视常怠忽尤须持廉秉公正己率下毋得徇私贪利扰害下人及轻举忘动致贻边患如违罪不尔宥其慎之慎之故谕皇帝制谕今命尔挂征虏前将军印充总兵官镇守辽东地方固守城池操练军马遇有贼寇相机剿杀其副总兵参将各照地方分守所统官军悉听节制如制奉行
?敕巡抚都御史
皇帝敕谕今特命尔巡抚辽东地方赞理军务训练军马整饬边防提督粮储禁革一切奸弊务使军威振举粮饷充足衣甲鲜明器械锋利城堡墩台边墙无不完固以防御贼寇抚安兵民有警则公同镇守太监总兵等官调度官军相机杀贼禁约管军头目不许科扰克害及隐占私役有误战守违者轻则量情惩治重则毋畏势豪径自参奏拏问其馀一应边务听尔便宜从事与镇守等官从长计议而行况今辽东地方疲惫军士艰难守边官员行事乖方以致地方不靖尔为宪臣受此委任宜持廉秉公安静慎重凡军民利病可兴可革者悉心访究从宜审处具实奏闻务使地方宁谧内外讋服毋或视常怠忽及乖方误事自取罪责尔其慎之慎之故谕
?敕户部管粮郎中
皇帝敕谕辽东地方该用钱粮数多止靠屯田子粒及在京送去银两并开中引盐以备支用奈近年以来奸弊百端粮料滥收粗浥穅秕不堪食用屯田被人侵占子粒无从上纳若不严加清理禁革不无边储亏折有误供给今特命尔前往彼处总理督同都布按三司管屯管粮官员及督并分理钱粮知州通判凡一应屯田务要照例逐一清出拨军屯种各仓场粮草收支之际务要关防严密除奸革弊禁约官吏军民人等不许包揽侵盗及侵占屯田不纳子粒违者六品以下官尔即拏送按察司分巡官并所在官司问理应奏请者照例奏请施行其三司官若有因循怠忽亦听尔指实劾奏每岁开中引盐并纳银籴买粮料须斟酌价值贵贱岁用多寡及地方缓急极边城堡缺粮仓分从公坐派不许只于附近有粮之处派拨图作人情其粮料务要乾圆洁净敢有插和穅秕沙土者就便拏问退出仍取勘各卫仓廒数目各样粮料坐定廒口随收随盘以革奸弊及令各卫定委老成指挥一员量拨馀丁烧造砖瓦石灰采打木植专以预备遇有各廒损坏随即修理亦就总督查考勿令各官私役卖放凡彼处一应各行事宜务要遵照该部近日题准事理悉与巡抚官协同面议停当而行勿得偏执自专乖方误事尔受兹委托须持廉秉公正已律人毋暴毋刻务俾事妥人安斯称任使如或持身不谨以致扰人坏事及畏势听嘱容情作弊亏损钱粮事发必重罪不宥尔其勉之慎之故敕
?敕行太仆寺少卿
太祖高皇帝圣旨如今辽东等都司开设行太仆寺恁都府行文书去说与都司卫所知道这个衙门职专提调马匹比较孳生但有作弊亏欠马匹许令本寺举问品职虽小所掌事重如同御史出巡按治该管指挥千百户卫所镇抚首领官吏务要将所养一应马骡尽数开报听从本寺官点视提督敢有非礼抗拒许本寺官奏闻拏问钦此
?敕辽东行太仆寺官
国初设行太仆寺提调比较都司卫所官军马四查究奸弊职掌最重后该兵部奏准照太仆寺点闸京营马匹事例而行奈地远权分军职官员往往抗违欺慢以致官拥虚名马政尽弛近该督理马政都御史杨一清奏称陕西都司卫所及延绥宁夏各边营堡官军骑操马匹倒失数多皆由管军官员不能严督喂养或扣除草料侵克马价滥拨私用以致损伤及至追捕之际又将不堪马匹高价勒买靠累军人奸弊百出乞敕该寺官员查究等因虑恐各处皆有此弊今特命尔照京营事例每年二次前去徧历该卫所营堡将一应骑操马匹用心点闸严加比较瘦弱者督令加意喂养倒失者责令依限赔赏 赏：偿 各边官军下班回卫一体点闸比校年终具奏造册以凭稽考其罚俸罚马降级黜革等项悉依该部奏准事例仍先备行晓谕遵照施行军职官员敢有仍前作弊及抗拒阻挠者轻则量情发落重则指实参奏若守备分守以上官员号令不严以至所部官军损失马匹数多者一并参奏镇守等官不得故相阻挠以致误事尔受兹委任必须持廉秉公殚心竭虑务使马匹肥壮可备战守尚有旌擢以酬尔劳如或因循怠玩互为容隐虚应故事无益地方罪不轻贷尔其慎之故敕
?敕苑马寺
皇帝敕谕近该辽东镇巡抚官题称辽东金复盖三卫地方南濒大海向称简僻乃今丑虏垂涎倭奴窥伺均当为备议得苑马卿事简权轻乞要量加宪职兼理兵备事下该部议覆相应今命尔不妨原务驻札盖州照旧管理马政兼整饬前项地方兵备往来巡历纠察奸弊平时修葺城堡操练兵马备御海防有警督率官兵收敛人畜相机战守保固城池其所属境内卫所守备备御掌印指挥等官悉听统辖凡用兵事务与参将计议停当而行仍听督抚节制尔受兹兼任尤须持廉秉公正己率下务在盗息民安斯称任使如或因循怠忽责有所归尔其慎之故敕
?敕分守道
近该辽东巡抚官题称东宁道地方密迩边陲虏情叵测宜设分守官专理事务庶几事有责成事下该部议覆相应今特命尔前去分守辽海东宁道查照该部题准事理带管海州辽阳沈阳抚顺靉阳各城堡边备平时则操练兵马清理军伍修筑墩墙稽查钱粮分理词讼禁革奸弊有警则坚壁清野收敛人畜督率境内卫所官军往来策应仍听巡抚衙门节制尔受兹委任须持廉秉公正己率下务使边方宁谧寇盗屏息斯称任使如或因循怠忽致误边事责有所归尔其钦承之故敕
?敕分巡道
近该督视辽东军情官题称辽东镇巡等官与所属地方相去隔远顾理不周势甚孤危要将原管该道官员改拟责任画地综理以防虏患事下该部议覆相应今特命尔前去分巡辽海东宁道带管广宁锦义河西等处兵备春夏驻札锦州秋冬驻札义州无事则修整边溢补练兵备纠察奸弊有警则督率兵将收敛人畜相机战守东至广宁镇武堡西至锦州杏山驿所辖广宁等九卫城堡驿所三十一处其守备备御掌印指挥等官悉听统摄凡用兵事务须与参将计议停当而行仍听督抚官节制尔受兹委任宜持廉秉公正己率下务俾边方宁谧寇盗屏息斯称任使毋得因循骄怠致误边事自遗罪谴尔其勉之慎之故敕
?敕开原兵备道
先该给事中林廷学奏称开原地方二卫孤悬三面接虏边情叵测人民顽野弊端易积诈伪横生宜设兵备以惩夙蠹等因下该部议拟已行镇巡等官会题相应改设今特命尔驻札开原地方整饬辽东等处兵备修理墩墙操练军马抚恤士卒问理词讼禁革奸弊一应合行事宜悉照该部题准事理施行仍听巡抚官节制尔受兹委任尤须持廉秉公正己率下务俾奸究屏迹军民安堵边境无虞斯副任使如或怠忽误事责有所归尔其慎之故敕
?敕宁远兵备道
近该督视辽东侍郎葛缙题称辽东镇巡等官远在广宁其宁前地方势甚孤危欲添设兵备官一员画地综理事下该部议覆相应今特命尔前去整饬宁前地方兵备春夏驻札宁远秋冬驻札前屯无事则修整边隘补练兵马纠察奸弊有警则率督兵将收敛人畜相机战守东至宁远塔山所西至前屯中前所抵关所辖宁前二卫城堡驿所共三十二处其备御掌印指挥等官悉听尔统摄凡用兵事务与参将计议停当而行仍听督抚官节制尔受兹委任须持廉秉公正已率下庶副任使如或因循骄怠自贻罪谴尔其慎之
?敕辽东副总兵
皇帝敕谕都指挥佥事韩承庆今特命尔充副总兵官驻札辽阳地方管理清河鹻场马根单孤山一堵墙散羊峪抚顺会安东州沈阳静远平虏上榆林蒲河十方寺长安长静长宁长定长勇长胜武靖营奉集威宁营二十五处营堡平时操练军马修理城池抚恤士卒防御虏寇有警哨备收敛相机堵剿如遇报有大警开原海盖二参将沈阳高平二游击所管兵马悉听调度分布截杀无事各令照常防守城池如开原海盖沈阳高平险山等处有警尔不必听候镇巡明文径自提兵策应若会兵剿贼仍听总兵官节制调遣尔尤须持廉秉公图称委任如或黩货虐下致误边事法不轻贷尔其勉之慎之故敕
?御制敬一箴
夫敬者存其心而不忽之谓也元后敬则不失天下诸侯敬则不失其国卿大夫敬则不失其家士庶人敬则不失其身禹曰后克艰厥后臣克艰厥臣五子之歌有云予临兆民如朽索之驭六马为人上者奈何不敬其推广敬之一言可谓明矣一者纯乎理而不杂之谓也伊尹曰德惟一动罔不基德二三动罔不凶其推广一之一言可谓明矣盖为元后受天付托承天明命作万方之君一言一动一政一令实理乱安危之所系若此心忽而不敬则此德岂能纯而不杂哉故必兢怀畏慎于郊禋之时俨神明之鉴察发政临民端庄戒谨惟恐拂于人情至于处独之时思我之咎何如改之不吝思我之德何如勉而不懈凡诸事至物来究夫至理惟敬是持惟一是协所以尽为天之子之职庶不忝厥祖厥亲由是九族亲之黎民怀之仁泽覃及于四海矣朕以冲人缵承丕绪自谅德惟寡昧勉而行之欲尽持敬之功以驯至乎一德其先务又在虚心寡欲驱除邪逸信任耆德为之匡辅敛求善人布列庶位斯可行纯王之道以坐致太平之至治也朕因读书而有得焉乃述此以自勖云
人有此心　　万理咸具　　体而行之　　惟德是据敬焉一焉　　所当先务　　匪一弗纯　　匪敬弗聚元后奉天　　长此万夫　　发政施仁　　期保鸿图敬怠纯驳　　应验顿殊　　征诸天人　　如鼓答桴朕荷天眷　　为民之主　　德或不类　　以为大惧惟敬惟一　　执之甚固　　畏天勤民　　不遑宁处曰敬惟何　　怠荒必除　　郊则恭诚　　庙严孝趋肃于明庭　　慎于闲居　　省躬察咎　　儆戒无虞曰一惟何　　纯乎天理　　弗三以三　　弗二以二行顾其言　　终如其始　　静虚无欲　　日新不已圣贤法言　　备见诸经　　我其究之　　择善必精左右辅弼　　贵于忠贞　　我其任之　　鉴别必明斯之谓一　　斯之谓敬　　君德既修　　万邦则正天亲民怀　　永延厥庆　　光前裕后　　绵衍蕃盛咨尔诸侯　　卿与大夫　　以至士庶　　一遵斯谟主敬协一　　冈 冈：罔 敢或渝　　以保禄位　　以完其躯古有盘铭　　目接心警　　汤敬日跻　　一德受命朕为斯箴　　拳拳希圣　　庶几汤孙　　底于嘉靖
?御祭北镇祝文
正统九年
皇帝遣吏科给事中姚夔祭告于北镇医巫闾山之神曰予奉天育民愧凉于德致兹久旱灾及群生夙夜省躬中心惓切神司方镇忧悯谅同雨农以时宜任其责特兹致祷尚冀感通弘布甘霖用臻丰稔匪予之惠时乃神庥
天顺元年
皇帝遣翰林院编修李本致祭于北镇医巫闾山之神曰惟神毓秀锺灵镇兹北土奠安之功民物允赖兹予复正大统祗严祀典惟神歆格永佑家邦
成化十三年
皇帝遣巡抚辽东兼赞理军务都察院右副都御史陈钺致祭于北镇医巫闾山之神曰国家敬奉神明聿严祀事所期默运玄机庇佑民庶乃近岁以来或天时不顺地有不宁或雷电失常雨阳爽候或孽妖间作疫疠交行远近人民频遭饥馑流离困苦痛何可言惕然于中罔知攸措惟神奠镇北土民所恃赖睹兹灾沴能不疚心是用特具香币遣官祭告尚冀体上帝好生之德副朕忧元元之意斡旋造化弘阐威灵捍患御灾变祸为福庶几民生获遂享报无穷惟神鉴之
弘治六年
皇帝遣巡抚辽东地方兼赞理军务都察院右副都御史张岫致祭于北镇医巫闾山之神曰伏自去冬无雪今春少雨田苗未能播种黎庶实切忧惶予甚兢惕用是侧身修省虔致祷祈惟神矜悯下民斡旋大造早霈甘霖以滋禾稼以济民艰庶民有丰稔之利则神亦享无穷之报
正德元年
皇帝遣中书舍人尹梅致祭于北镇医巫闾山之神曰惟神功参造化永镇北土奠安民物万世永赖兹予嗣承大统谨用祭告神其歆鉴佑我国家
正德六年
皇帝遣山东等处承宣布政司经历张敏德祭告于北镇医巫闾山之神曰去岁以来宁濠作孽命官致讨逆党就擒内变肃清中外底定匪承洪佑曷克臻兹因循至今未申告谢属者四方多事水旱相仍饿莩载涂人民困苦盗贼啸聚剿捕未平修省咎由实深兢惕伏望神祇昭鉴幽赞化机灾沴潜消祯祥叶应永庇生民
嘉靖元年
皇帝遣彭城伯张钦致祭于北镇医巫闾山之神曰惟神功参造化永镇北土奠安民物兹予嗣承大统谨用祭告神其歆鉴佑我国家
嘉靖十七年
皇帝遣巡抚辽东地方兼赞理军务都察院右副都御史刘□谨以香帛之仪祭谢于北镇医巫闾山之神曰比岁尝命官祷祀于神昨丙申孟冬之吉仰荷天赐元储亦神所赞佑者兹用致谢神其鉴歆而永惟默佑焉
嘉靖四十年
皇帝遣巡抚辽东地方兼赞理军务都察院右佥都御史吉澄祭于北镇医巫闾山之神曰惟予嗣缵丕图仰承帝眷恢张治化乂宁邦家咸资神力匡扶曷克导迎景贶兹今八月初十日□为初度之辰令官赍捧香帛前诣祭告惟神镇奠一方□灵炳□冀永赞天锡佑辑□眇躬集庆宁祥以延万载之休
嘉靖四十三年
皇帝遣巡抚辽东地方兼赞理军务都察院右副都御史王之诰致祭于北镇医巫闾山之神曰予上承天保六甲开昌下抚坤图百神受职兹八月初十日乃馀初度之辰爰命观士赍捧香仪前诣祭告惟神凌霄奠城拱祚卫邦所冀裒祥敛福永固寿基以崇大庆于一人以普隆庥于万宇
○表
元辽东平章 刘益
圣明启运殆千载之难逢遐迩归心岂一夫之能抗非由人力实乃天时钦惟皇帝陛下大德有容至仁无敌乘弊于板荡栋挠之日开基于龙蟠虎踞之乡灵旗举而中原底平温诏下而遐方欣戴伏念臣益叨荣华要委□戎行援绝势孤誓死本期于君素力穷兵败舍生何让于子明然天道靡常人事不一故伊挚保身而去夏□子全祀以归周乃去就之明规由废兴之有数兹者盘桓辽海惭于涸辙之鱼瞻望京云痛若丧家之犬势因穷蹙计出仓皇谨遣右丞董□佥院杨贤等航海朝天望风投□休兵待命希洞烛乎愚衷卖剑买牛乞放归于农亩
○记
都司庙学碑记
重建辽阳文庙记
都司文庙新置雅乐记
重迁复州学记
广宁建学记
广宁重修文庙儒学记
宁远重修庙学记
开原重修儒学记
新修正学书院记
重修书院记
重建辽阳武书院记
辽右书院记
广宁都察院题名记
察院题名记
镇守辽东征虏前将军题名记
广宁新建镇东堂记
重修会府记
总理题名记
总理辽东粮储续题名记
辽阳布政分司题名记
分巡辽海东宁道题名记
开原兵备道题名记
辽东行太仆寺题名记
辽阳苑马寺题名记
辽东苑马寺兴修记
辽阳副总兵题名记
辽东都司题名记
重修辽阳内城记
广宁新城记
景范楼记
重修望京楼记
盖州重修城东西楼记
增建河东七堡记
重修六卫预备总仓记
永利闸碑记
重修北镇庙记
重修北镇庙记
重修辽阳关王庙记
广宁前屯城修建关王庙记
火神庙记
广宁马神庙记
辽阳乡贤祠记
钓台祠记
褒功祠记
石塘曾公生祠碑
游千山记
?都司庙学碑记
大学士 吕原
皇明奄甸区夏偃兵息民自京都达于郡县莫不建学立师其或设武卫而无郡县者亦莫不有学何其盛也粤稽三代学校与军旅常相关焉故王制云天子将出征受成于学执有罪反释奠于学以讯馘告鲁颂云既作泮宫淮夷攸服亦见文武之道合而一也后世弗循古典文武之教歧而为二事于武者诋文士为迂阔事于文者陋武士为麄戾有国家者亦或别立武学而以前代名将祀是岂知学校军旅相关而文武无异道哉今辽东都司治即舜营州之域秦汉时已为郡县唐置都督府辽置东平郡金置辽阳府皆以为京元为辽阳路置行省焉国朝混一之初设都指挥使司以统诸卫顾惟武功修而文教不可以缓也遂于洪武辛酉命都司建学是年都司官鸠工庀材创立黉宫越明年壬戌建大成殿两庑戟门戊寅重建明伦堂志道据德依仁游艺四斋神厨射圃永乐壬辰始绘圣贤像规制固已畧备矣景泰癸酉御史谢君□建高阁四楹于明伦堂后构屋二十间为诸生藏修所天顺戊寅御史桂君怡为龛于两庑己卯御史田君景旸再加整葺蠹者易之坏者补之漫漶者新之焕然完好辽东学校莫有过焉者矣夫事有似缓而实急者学校是也辽东之地屯营戍以控夷持宪节膺阃寄者率以甲兵钱谷为职又奚暇计学校之兴替哉今诸君取常情所缓者而急之诗书礼乐三纲五常皆于是乎讲明非特衿佩诸生得以从容涵泳而介胃之士亦得踊跃歆慕彝伦彰而风俗美人材之出者文以饰治武以御侮所谓文武一道于是乎见矣昔君尝与山东按察司佥事胡君鼎李君琮右参将都督佥事刘君端曰学校与 与：兴 人材盛今规制备而无所垂示何以启来者继兴于有永乎佥韪之都指挥使夏君霖同知宁君荣佥事巫君英力赞之乃以训导张升所述始末走书币来京请为之记遂书此俾勒诸石焉天顺己卯六月立石
?重建辽阳文庙记
巡按御史 黄襄
辽阳有学旧矣乃嘉靖四十三年二月文庙告灾馀驰往视之用见栖主之无其所遂不敢自遑谋诸中丞西石王公度为亟新之举仍其基沿其制会计所出鸠工庀材调集徵发具有条理阅四月而告成先师之庙翼庙之庑焕然改饬环之为垣树之为门莫不毕治乃诏诸生于庭而为之记余闻之有生之道而不迫之以五品之教则衣暖食足之馀难免于禽兽之患是以尧舜在上建之司徒立之彝典而设之以君臣父子夫妇兄弟朋友之名名之所出固义之所居也于是为之亲义序别信之教而使之从事于度数容节之间民生其时自心思之所知虑耳目之所见闻无越此者童而习之至于没齿而不得变其居处之常则或于肆于市于畎亩之间随其业之所操以利器用以迁货贿以力稼穑而皆不废其所事仡仡然终身由之而不知为之者此道德之所以一也然而民之不可使知尧舜或犹病之于是申之以胄子之教而取其聪明强敏有材智者命之曰士其居之必有定处业之有专攻而其所尚者则在乎习之而察行之而著由之而能使知之也彼夫由之者虽不能自通于性命而践习之驾 驾：笃 尚可以寡过而不畔乎道知之者之可贵矣少有蔽偏之弊杂于其间则至于殄行惊世而徒以驰骛乎由之者之民于是明其端于候而挞焉以示其儆书焉以俟其悔所以责之详待之严者恒在士也及周之隆其制大备自乡射饮酒养老和乐以至劳农讯狱饮至之事无一不在于学而其所以为教则有可言者矣缟收端寻鞸绅綦逼之饰而裼袭委垂为之宜琮璜琚瑀齐夏和鸾之节而走趋周折为之度豆笾簠簋钟鼓管弦为之器而酬酢搏拊以为容典谟雅颂射御书数为之文而咏歌讲诵以为业使之习其筋骨于节度之中一其耳目于声容之内开之尽其物而充之有以达其才防之多其途而养之有以全其性其导之勤也则春夏秋冬有其术而旦画向晦皆必有所为其视之详也则一年二年有其等而离经辨志敬业乐群皆必有所事至于九年而课之成四十而试之仕而其中之不帅教者则且移之左移之右移之远方而终身不齿矣嗟呼由其所当为而有所不知则谓之凡民而不得登诸世用有能其所能矣而其行之偏苟有诐遁反侧之害则无所逃于挞焉书焉之辱与夫左右远方之移而且不得以列之于民然则为士者可不知所谨哉今之游于学宫峨其冠裳博其衣裾挟册而诵读鼓琴瑟而咏歌盖古之所为士也既巳侈然自贵于利器用迁货贿力稼穑者之民其所以立之官师作其宫室辨其时物敕其条法者又甚修且备非徒若于肆于市于畎亩之间矣不知其于先王之教人伦之懿礼乐度数之详孰由而孰知之耶大学之道极于齐家治国平天下之大而其本不外乎彝伦之真其具不出乎格致诚正之学故必凝神默思致其心知志意之精以善乎其内优游涵咏谨其耳目手足之力以善于其外率之于事物之常而通乎性命之奥修之于日用之际而会乎道德之精故其于家则父子亲夫妇别长幼序其于国与天下则君臣义朋友信故无一命之寄无尺土之阶而人物之性以尽齐家治国平天下之事以毕及教之成化行俗美旁周浃洽范围鼓舞乎家国天下之民皆一之于道德而莫知其所以然此先王建学造士之功也然则今之士者尚当诵馀之言思焉而悟肄其业而辨其数谨其节而循其物从事于为己之功以修乎身心性命之学无徒操觚以敝其精竞志以纷其习庶乎习矣而察行矣而著由矣而能知无辱乎古者之所贵而有以兴乎今之民也耶是役也主其谋者则中丞王公之诰赞其成者则苑马寺卿陈君天资太仆寺少卿刘君奈参议张君邦土佥事黄君九成而副总兵郭江都司曹勋王朴赵斌管儒皆与董其事所得书者也因勒之于石以诏不废云
?都司文庙新置雅乐记
刘成德
昔周公功在王室成王以天子礼乐祀之况夫子祖述宪章上律下袭而反不得成王之所以报周公者而享之虽知夫子而不知其所以为报也洪惟宪宗皇帝卓越千古见高百世诏天下孔子庙祀加六佾为八佾增九豆为十二即遣学士王献诣阙里行释菜礼告于庙庭乐舞器数之增崇两畿十三省府学皆然也惟辽东都司僻在一隅佾祀之乐杂用淫哇夫以肃肃庙庭而可以淫乐亵乎哉余按是邦专教事敢恝然以无意乎于是考典礼遵制度俾之守巡都司规画之庀材鸠工因才委任乃召生员张振纪孙宽访于东山之麓得桐梓云楸作琴瑟材采南山青石砺之为玉磬材钟则自为规制隶书于上熔之于冶然后发以声音引以麾旌击以祝敔文以琴瑟从以箫管节以金石和以埙篪动以干戚舞以羽旄及乐舞冠袍之属一皆责成智巧技艺之工成造规画之法于淳朴中求文彩而侈靡不属焉祭器先十日备预选修洁生徒量其资性才识而器使务使节文习熟大小相成始终相生一唱一和清浊高下相为经纬执其干戚习其俯仰顺其屈伸行其缀兆要其节奏行列必正进退必疾耳目聪明血气和平所以崇庙祀之典也祭前五日诸士子习祭仪于明伦堂舞干羽于堂下馀与守巡二道监视之见其礼度修声音正性情舒祀事明礼乐彰法度著好恶平人心和合敬同爱而王道得矣今圣天子兴礼乐以化天下报夫子以天子礼乐馀于东辽慨其久缺而始剏之盖乐者所以象功德也其功大者其乐备其治辨者其礼具吾夫子之功德固所宜然即是雅乐之作而不杂之淫亵则所以化残暴之习移浇漓之俗达教化之远而与民同之将无纪极也吾辽之士民幸勿忽焉于是乎记
?重迁复州学记
范鏓
复州卫学洪武二十八年肇建于城西北隅正统元年改迁城之中嘉靖二十四年浙上虞贾侍御大亨按治辽左南巡抵复州课诸生乃言曰复之诸生器识文艺亦卓有可远到者胡为历昔迄今科目乏人无乃学宫不得其地欤乃顾分守赵君德佑曰地灵人杰斯亦宋可尽诬也盍相与改图乎时苑马卿张君鏊佥曰地理固所谙也二公乃凭高远观相协厥基得城之东南隅曰前带秀水背拱奇山基学固所宜也遂复之贾公而率作兴事焉始事于甲辰五月竣事于乙巳八月诸公乃属予为记以行远也予惟鲁僖公修泮宫诗诵其美汉文翁兴蜀学史载其绩今迁建奚翅兴修其记之也固宜盖建学立师修道立教我昭代稽古右文乐育贤才之大典也固无事于记也特缉屡省振颓整废诸监司羽翼王化嘉惠生儒之公举也若无望于记也乃若从事于学者顾其名而思其义端其本原而务其真实入门必诚敬焉践履必实地焉仰庙貌必思吾之希圣希贤者何如不徒宫墙外望焉已也登明堂必思吾之尽伦尽性者何如不徒朝夕慢游焉已也由博而约焉由明而诚焉庶乎所学在我道德充足闻誉彰著今虽无记而将来之记自有无穷焉者其或学自学人自人庠序其名而市井其心衣冠其身而盗跖其行行而不著焉习而不察焉终身由之而不知道焉学斯空虚矣学斯蠹废矣今虽有记后来绝无可记者焉则记可也不记亦可也复之学改迁矣一时之耳目维新矣而今而后多士其知所观省乎尝考易之蛊曰先甲三日后甲三日巽曰先庚三日后庚三日今兹迁当蛊之甲际巽之庚此又一初也人固因其改图之善而想望其更化之美矣莅官于兹者有职从游于兹者有业观省而兴起者殆亦未可量也盛衰得失惟其所召勿使后之人视今学犹今之人视昔之学也
?广宁建学记
学士 王英
诏守广宁征虏前将军中军都督同知曹义创建儒学义受命唯谨相地得镇城谯楼之右厥土高爽创夫子庙两庑棂星及明伦堂斋舍府库之属制度弘伟焕然一新初广宁无学校义与参将胡源刘端奏请建学立师以教导其人遂得请会都察院右副都御史王公翱以总督兵务至广宁曰立学兴教事不可缓饬励诸将校亟成之而王公具其始末属予为记广宁古幽州地迨元置广宁路其地广袤汉胡杂处人性犷悍冠裳异制习俗尚武争以射猎为生诗书礼乐之教蔑然不闻也我太祖高皇帝以圣德膺天眷以神武定四方拓辽地置兵卫守以大将列圣相承文谟武烈重光昭宣边城万里烽堠无警圣天子嗣天历服德教弘敷仁恩覃布民物阜安蛮夷宾服治教底于太平而辽之诸卫兵强将勇所守益固乃创学宫于广宁使山海之区其人益知尊圣人之教以敦礼义笃忠孝务仁信而风俗归厚焉呜呼盛哉创始之功盖超越乎前古而贻谋则及于永久者也广宁之人与其将士必率循其教而为师必大振其道庶几无负于立学之意也故于学成宜书其实以示后来
?广宁重修文庙儒学记
翰林院右春坊 杨惟聪
我朝建国之初即诏郡县立学以育才也学必有庙祀先圣先师以报本也其有成式著在令典其知所缓急则存乎守土之臣广宁之有庙学旧矣嘉靖甲寅春二月庙之东庑毁于回禄巡抚固安苏公志皐保厘之初曰是可以或缓乎檄指挥苟钦督理之秋七月厥工告完宏壮华丽视昔有加顾正殿西庑堂斋弗称矧历年滋久不修且壤公心既定询谋佥同乃一撤而新之木石虑之于山刍茭取之于湖工徒鸠之于佣糇粮供之廒廥银钱给之帑藏甑甓片?瓦瓦二者出之官陶舁辇畚锸剞劂诸器备之公储于是为正殿者七楹西庑与东庑各七楹大门仪门各三楹为坊于大门之外者三中曰泮宫东曰昭文西曰崇武为屋于大门之内者十东曰斋戒房西曰宰牲所为石桥于中者一阶序牖闼咸秩于理墀墄??睘除厥甃惟坚彤髤赭雘之饰焕然其新松柏桃李之木郁然可荫讲授者获其居业游谈者兴其快睹春射秋飨贵齿尊师济济如也雍雍如也经始于丙辰秋七月落成于丁巳春二月凡用工二万三千四百有奇用粮一千五百石有奇用银三百两有奇财无所匮民不告劳辽之人乃相谓曰何地无学何人如我公之兴学可无纪乎乃走使属余记之予惟学校之兴常见于承平之时而每畧于扰攘之际迩年以来烽燧时作辽左之警无岁无之羽檄交驰戎务倥偬增陴缮械日不假给武事之急而文事之修鲜不以为迂矣然建国君民教学为先盖将申之以孝弟之义使之知为人子为人臣为人弟者之行非徒呻其占毕多其讯言以为艺文之资而已说礼乐而敦诗书却谷之所以可帅有勇知方子路之所以治赋是故战阵无勇非孝也疾视长上非弟也先王之制其奠民也为之比闾族党州乡其理兵也为之五两卒旅师军其成化也为之家塾党庠州序国学联之以师儒一之以道德用之于文则经天纬地礼乐将为昭焉用之于武则戡祸定难甲兵将为威焉随用而施夫岂有异术哉是故出而受成入而讯馘必先有事于学此达人智士之所先而武夫俗吏之所慢也苏公藩屏左辅阃外多事乃加志于学力以饬废起敝为任为师为弟子者藏焉修焉息焉游焉其必有油然而兴者乎不后其君不恶其上不遗其亲忠信以为甲胄礼义以为干橹则折冲御侮不在壁垒而在樽俎矣今兹之举庶可以无负也乎
?宁远重修庙学记
参政 宁举
宁远旧本广宁前屯二卫地宣德戊申于此筑城置卫其庙学虽创立于本卫治东南但茅屋数间景泰癸酉都督焦公礼始易材而增修之至成化丙午都指挥王公铭更重修焉经历且二十年栋宇倾颓而前屯庙学亦然弘治癸亥夏六月侍御史南康馀公奉命来按治东辽临其地首谒吾夫子庙一展拜之馀遂慨然有一新之意且病其基址尚隘神路太促更欲开拓之命守备郭振发官银易买民地南北三十丈许东西半之基址益以开阔神路益以宽爽向之倾颓者皆撤而新之未备者皆增而置之自正殿而下东西为两庑前为戟门为泮池泮池之上为桥道最前为棂星门门之左右各建坊扁截然改观由是庙貌学宫盖将完美矣窃惟学校所以育人材人材所以资治化故学校乃临政者之先务而吾夫子实万世斯道之宗主颜曾思孟以下诸贤皆有功于斯道者庙以安之貌以像之官家之恤祀报功吾人之希贤仰圣胥此焉赖可坐视其敝而不加之意耶肆惟我国家定制两京皆立国学府州卫邑亦皆立学有学必有庙虽穷荒绝塞亦所不畧意盖以此宁远虽云边方去关不二百里山水秀发锺而为人才驰声科目后先相望今之士睹宫墙之壮丽感上人之作兴安知不从此而人才益盛乎
?开原重修儒学记
陈暹
国朝宏敷文教丕式四海虽穷荒僻壤罔不立学宫祀先圣者崇本业也开原城有庙学为日久矣圮于水潦兵荒之馀不坠者如线兵备宪佥滁阳王君履任三日谒庙登学课诸生见其然也瞿然叹曰弊也久矣是岂宜然哉夫中国所以贤于夷狄者以礼义也礼义之教始于尧舜传于禹汤文武周公而大明于孔子万代宗之是故庙以祀圣崇其报也学以育才敷其教也皆以为礼义也礼义兴则远迩化而治道成矣开原介在毛怜女直福馀诸夷之间夷犹禽兽然顾吾所以能绥之无敢犯顺者亦惟束之以礼义范之以文教故也今兹庙学乃礼义之区而反简略不治若兹其何以肃观听而起效法也哉中国礼义苟修犹虑未足以帖四夷而况弃之乎兹工也其不可已也已乃檄卫司度工命日虑材用鸠工徒具糇粮备品用渠渠然有事矣六阅月而奏功阶序牖闼秩如也墀墄??睘除巩如也彤髹赭雘炳如也诸木蓊郁森如也讲授者宁居游谈者快睹春射秋飨贵齿尊师济济如也雍雍如也事竣属暹记之暹惟学校之兴也非见有卓然而深识治体者不能也何以言之夫治外者先自内正末者先自本是故折冲御侮之君子不致意于垒壁之外而常用情于樽俎之间此舞干格苗由垒降崇古先帝王之所以成治功也使中国礼义修明矣彼夷狄而人也岂能无动乎彼见吾夫子宫墙之美百官之富也则将起肃敬之心矣彼见吾学士先生济济彬彬然动合规矩言由礼义也则将生效法之心矣彼见吾俎豆之盛干羽之丽也则将消其强暴之态革其射猎之习矣昔汉宣帝持文教若彼突厥尚慕之遣子入学况我朝天子治化之深文物之盛而又有诸公敷宣于下安知毛怜女直扶馀诸狄中无若人哉然则是举也崇内教以规夷狄固不重乎哉
?新修正学书院记
李辅
台史氏出按辽左者制得督察学政故前后至者悉加意造就人才以藉手报天子而辽阳镇城乃驻札之所其于政教之施也为专且近先年胙城樊公建辽阳书院拔士之秀者群于其中令相观摩以成其德业而士之获游于是者类能蜚英腾茂彬彬然振于殊俗四方之士闻风向化者思欲挟策鼓箧以窥其门墙而不可得于是书院得人为最而名独甲于全镇矣岁甲子秋七月馀既至辽之明日谒先师庙已即书院课士则见垣垝户废瓦堕级夷弗可以居士也乃檄都司加葺焉易蠹植颓绳踦补敞 敞：敝 而又为之增建二斋堂舍规制视昔加备筑基负土取诸军馀之丁良材坚甓取诸公家之羡诸有不给者以官赀补之堂构就绪而民不知斋舍告成而士相庆馀于是易其扁曰正学书院乃拔各卫士之俊彦者合五十馀人居之日有课月有试以较其勤惰而辨其低昂士顒顒然向风矣居顷之馀将以期满代去教官张献猷等率诸生来请记馀惟辽虽绝徼而衣冠之士代不乏人况今密迩畿辅衣被圣天子文明之化则含风吐云絺章绘句以决科发策固多士馀事何竢馀言顾士之所以为士者不徒在于声华之末而必有以为之本者本者何道德性命之蕴是已士而得于是则其出而大用于世也不阿时不诡俗进而唱和庙堂之上谟明弼谐退而奔走郡邑之下修政立事即又不幸而厄于几会之弗偶则亦屯膏怀宝留光岩穴不与草木同朽腐故曰士穷不失义达不离道得志泽加于民不得志修身见于世此养之素定然也辽故青州之地南望泰山凫绎邹鲁遗泽可以想见而乡之先正贺医闾者亦能振拔流俗讲明道德性命之蕴与岭表陈白沙南北为伯仲兹皆非尔多士之可以观感而兴起者与夫今多士之群于是也余将以大用期之也明时登崇俊杰惟恐不逮固弗患于机会之弗偶也已即幸而云蒸雾集矫翼奋飞苟徒工伎俩以猎声华而无得于敦本之义则非吾所谓正学也已馀又将何藉以报天子诸士勉旃是举也太仆刘君奈少参张君邦土丕谟经画副总兵韩子承庆都司王朴赵斌管儒殚力赞襄而都指挥曹昆指挥王承祖课工督程与有劳焉者也于法得书
?重修书院记
太仆寺少卿 朱屏
书院记何记书院之成也成书院何拔士之尤者聚而养之以人事君义也闻有议毁之者何子产不毁乡校朱子创建白鹿洞迄于今颂之不衰况远人来于文德之修乎夫辽自作书院彬彬然得人之盛树勋业于中外者历历可数是可毁也孰不可毁也考厥址在城西南隅弘治甲寅柱史南阳樊公创焉日久湮废嘉靖乙未江都曾公修饰如初甲辰慈溪刘公拓地增建号宇十一间取弟子员六十有九人以南昌苑马寺卿张子鏊提调之乙巳冬十月金陵秋渠张公以翰苑储器秉钺至大剔吏治百度维新复试集弟子员八十人乃命都阃刘子通董其事乃广东西地四十六丈建号宇各二联后址二联共八十四间容弟子员百人有奇旧时多士供给取诸赎刑钱谷似非经久计公乃谕分守大兴荣子恺暨刘子通检各卫起科地二百三顷五十一亩岁输谷六百九十三石三斗七升输折色银九十六两八钱又清出纳银馀丁一百六十六名共输银五十一两七钱及汤站之税计其入者无定数咸输于书院仓库择指挥一员领之器具馆夫门役罔不周悉我公造士之心其盛矣乎呜呼维垣平平然矣维门将将然矣维堂巍巍然矣维号宇仓库翼翼然矣维饩廪陈陈然矣二三子沐公循循然之教其曷以答公哉传曰学犹植也不学将落其自植之勿若学宇然颓落而待植也孙子记学曰荆蓝之璞其在于斯其自韫哉以待价哉为圭为璋斯可矣若旷而弗居舍而弗由不鹿豕其场则榛芜其地是弃其植坏其宝也呜呼是岂徒贻执政者之羞
?重建辽阳武书院记
陈暹
暹尝谓人才之生必聚而后见养而后成有所观感而后奋彼其涣然而处即有贤者材者固与庸众人不异而养之不预即贤且材者亦或拘于风气染于积习而业不精又何望于中人之性观感兴起翕然思奋以期适用也耶辽左古称多才之地勋庸相望载籍具存迩来科第罕徵韬钤鲜绩者此其故何也聚之未能养之不预而倡率观感之机或废焉耳嘉靖庚申冬安邑仁庵王公奉命按辽既劼毖官邪察举吏治矣尤拳拳以作兴人材为务明年乃下令大修学宫巳又择诸士隽异者养之于辽阳书院给以廪饩躬为课督于是诸士人各自奋翕然向方德业艺文彬彬然盛矣已又于暇日按故迹得武书院遗址于城之西北隅鞠为茂草瓦铄山积颓垣圮阶殆不可辨公乃喟然谓暹曰文武二途粤为国纪而储养造就人才斯盛兴废起敝非馀与二三大夫之责也乎乃出赎金若干谓带分守佥宪王君可立曰君为馀画其可谓副总兵黑君春曰君为馀总其成遂以今年七月之吉兴工以武举镇抚王惟屏理其事而又申命都司曹君勋左右之焉咸奉命唯谨再阅月而工告成外为大门三间门内为坊一题曰武俊联辉列嘉靖历科会武名其上坊北为箭道长二百步有奇广十之一道尽为揖让堂盖取射礼雍容尚德之义堂前列碑亭者二右则备载登国朝会武名次以纪金辽武俊之盛而示劝于后左则勒修武书院记以纪日纪事也道东偏为讲武堂五间翼以号舍庖厨以为诵法游息之所揖让堂后为磴道若干级适与城平乃因台构亭其上题曰象兆登坛言异时有登坛大拜者皆兆于此也台下百里内外山川夷落城郭市里映带俯伏宛在阶下若大将登台而三军慑伏不敢仰视又若联百万之众进压敌垒而旌麾翕张部伍整肃不可向迩盖辽左一大观云公将以吉日聚武士之秀者读书习射其中如文书院制惧夫后来者不知建学储才之意而或如往者之废焉则无以垂久远而甄陶于不匮矣乃命暹书其始末于石以诏来者暹窃惟古者之养士也五两卒旅军师之众莫非比闾族党乡国之民而比闾族党乡国之师即为五两卒旅军师之长聚有常居教有定业所以观听而服习者又本乎孝友睦婣任恤之事故其民皆服孝弟忠信之行而怀亲上死长之心入则足以羽仪王朝出则足以威怀敌国此有周之人材所以为盛而肃肃兔罝之诗所以由作也后世比闾族党之制既不复存所以储养教导之者又皆无法工铅椠者则以武生为粗鄙不足为而稍知击刺者则以儒生为专务浮华而无实用盖不惟不知古者之所谓文而亦并其所谓武者而失之也然则又何怪乎今人不如古人而勋业文章之愈趋愈下也即今制武科取士较之以骑射试之以论策而其得与试者又必清修无过之士其于古之所以取士者虽不尽同所以补其偏而救其弊者亦庶乎合文武而一之也而有识之士犹窃然叹以为无豪杰之士出乎其间至举其科而并去之呜呼此武书院之所为建也夫聚之有地则贤有材者得以尽力乎其间而业益精养之有道则服吾教者心无外慕而才可成将见相观相感磨讋砥砺非惟贤者可以树勋杨 杨：扬 名而凡中材之不至于自弃者皆可以干城而腹心矣由是而出以应有司之求以膺阃外之寄虽不能尽如古人其所以设施而建立者当有出于寻常丈尺之外而不至如有识者之所窃叹也已诸士之聚于斯也其亦思所以自见以无为庸众人所嗤以古人相期而毋负于公之所养也哉暹既述公之意以告来者且以是而申告夫多士云公名得春字一元仁庵其别号也登嘉靖丙辰进士由推官异等召授今职其按辽也进良退贪彰善瘅恶风裁独持百废具举盖更朴 朴：仆 未易数云碑既成乃并以其工费之目与诸执事之吏附诸碑阴
?辽右书院记
给事中义州人 贺钦
弘治癸丑秋南燕樊公按治东土以教育人材为首务乃选考河东西诸生之优等者序 序：庠 各有差建辽右辽左二书院以分处之读书其中以相切磨期于僻壤之士咸克造就延学行老成师儒主之复命官典其薪米供亿之费院额之扁巡抚都宪河东张公九云之所署也樊公临古宜枉顾病夫请为辽右书院记欲成诸生而久斯院辞以迂鄙不足辱命继而托分守参戎金台王公彦箴恳求不已乃为一言夫古今之道一而古今之学不能一盖古之学者将以明此道而体于身足乎己而及乎物非若今之学者务诵数工织组要声光徼利禄而已此义利正邪之分而治道隆污生民休戚之所系焉者予窃惑焉不能苟同流俗谨取紫阳文公之教于白鹿者躬勉以诲子弟及馆下之生闻诸人不迂阔之者鲜矣今樊公之记斯院乃不我迂而惓惓以为 为：之 之 之：为 托公其有意于法古乎则亦遵文公之规而已盖其所示五教之目为学之序修身处事接物之要炳然俱在至所谓诚明两进敬义偕立其丁宁之意愈觉深切诸生由是以进高乃志正乃学实乃功以祛习俗超 超：趋 利之故陋吾知德成而才富体立而用行进足以匡吾君而泽吾民退足以化其乡而善其俗夫然后古圣垂教之意可以不悖朝廷育才之心可以无负而樊公之建斯院与夫从事而成之者亦皆有光于无穷矣嗟夫此固诸生之所以成而斯院之所以久者与书曰事不师古以克永世匪说攸闻故敢以是为诸生劝敢以是为将来告
?广宁都察院题名记
巡抚都御史 徐贯
都御史乃朝廷耳目之司天下纪纲之系所以肃百寮而贞百度者也是故边方重地即命内臣镇守武臣充总兵官又必命都御史巡抚或提督赞理军务一方之安危百姓之休戚官吏之廉贪粮储之丰耗兵旅之强弱夷虏之逆顺与夫机宜事情无不在所当问其责亦重矣哉然必正己而后可以正人苟徒施施然肆于民上而于地方军民安危休戚漠然不加之意官吏不务激扬粮储不务积贮于兵旅不思所以严训练于夷虏不思所以振恩威岂不重负朝廷之托哉况辽东为京师东北屏翰南邻大海北通沙漠西连朵颜等卫东接建州诸种野人一或处之失宜则反测 测：侧 动荡患起不虞所系不尤重乎镇守总兵固不可不得其人而巡抚提督赞理尤不可不得其人也正己率下其可苟乎地方君 君：军 民其可忽乎廉贪于我乎激扬粮储于我乎充积军旅有强弱也我将作其气而兴其锐夷虏有逆顺也我将抚以恩而窳以威固边境于泰山之安奠斯人于春台之煦夫如是斯不负所职亦不负朝廷之所托矣自正统初年以来莅斯任者代有其人贯承乏于此庸劣无似于前云者无一能焉每省于中未尝不发愧也广宁为总镇驻节之所去是而荐陟枢要者后先相望不可以不纪若其人于前数事能尽与不能尽并其人贤与否忠与回异时功业之闻与不闻后之人必将有指而议之者矣可不惧哉
?察院题名记
给事中 杨升
辽阳系古幽营之地胜国改之为路建中书行省逮我太祖龙飞九五混一寰区始改置定辽都卫寻革所属州县置卫每岁特命监察御史一人按其地凡农商学校边机狱讼一切庶务无不为之经理其责可谓重矣弘治辛酉夏五月石州车君按之明年也君来未数月职务修举吏畏民怀人皆贤之尝以其所居察院自开设以来未有题名之碑以记载其先后之详会馀奉敕至辽核实边储君乘暇以语馀因请为之记馀乃言曰自古豪杰之士垂名天地间未有无所本而得之者也太上铭之钟鼎载之竹帛其次勒诸金石宣之歌颂又次则称之宗族乡党州里各随其所施之大小而类以应之也今辽监察御史赫然为方岳使臣且经岁之久功业显著宜乎其勒名金石而未之及此百年之阙典也车君特能举而行之则其又贤于人远矣抑又有说均一题名也后之人观之曰某贤检身可法所行某事某事至今有益于人则从而景仰思慕之不忘某不贤所行反是则指议而笑骂之夫之 之：一 瞻视之顷而致褒贬荣辱之判隔若此岂不可畏之哉创之者默寓劝惩之意继之者长存修省之诚由其次而跻太上之域此车君立碑之微旨也后之君子尚加葺而爱护之则斯碑之惠当及于无穷而芜陋之词与有光焉不其盛哉
?镇守辽东征虏前将军题名记
巡抚都御史 李承勋
辽在中国为东北极边自昔有天下者多都秦晋去辽为最远故取荒远之义而名辽国朝建都于燕亲以九鼎之重扼胡人之吭而拊其背辽在侯甸间与宣大错峙为三雄镇以藩屏京师天下无事则并力以抗胡有事精兵数十万指麾可集而天下固已服其强矣百五十馀年以来国势尊严度越前代盖形势之便从来所无而御将制兵之术又远非汉唐以下所能旁佛也夫辽统地千馀里带甲八万有奇而总领于于一将其任可谓重矣战守之宜不由中制其权可谓专矣选举之法自指挥而上众推其贤而后命为偏裨又自偏裨而上众推其贤而后命为总帅有中贵以参其机密中丞以董其劝惩每事必佥议以求至当而后罢行之故所居必于一镇之中或要害之尤以便号召辽之要害东北为多而开镇于广宁议者或疑其偏于西而不知寓藩屏之深机焉合天下要害置总帅者十有二而挂将军印者九宣府曰镇朔大同曰征西前榆林曰镇西宁夏曰征西甘肃曰平羌湖广曰平蛮云南曰征南两广曰征蛮而辽镇所挂者征虏前将军印也此外又有平虏将军印非大征伐不轻假人天下大帅示慎重也夫委任重且专故无牵制之叹选举精而制命于朝则得贤多而重与专不足虑自公侯而下世其官世其禄不世其任世其官世其禄报功也不世其任与贤也将不与他事兵不调远征十六七年之间权奸继起寖紊兵制而陷无将之辟者日报然后知圣谟宏辽矣今上更化之初事惟求旧而尤重边帅之选于时吾世延由左都督首膺简命而来盖遴选也暇日因历考前此为将者自国初以迄于今凡十有九人伐石题名置之堂之左载酒淆访馀于病所告之故且请为记夫名不可逃而实不容掩今与昔一而已矣观斯石者因名考实不下堂得我师焉是可书也世延姓却氏名永春秋縠 縠：谷 之后贯凤阳人世为龙门卫指挥使以功以贤历右阶极品挂将军印者四为提督挂平虏将军印者一钦给关防弹压两河畿甸重地者三所至皆有伟绩悦礼乐而敦诗书以世其家尤可书也并书之以告后来者
?广宁新建镇东堂记
户部员外郎 刘元
广宁于辽东为都会辽东为卫二十有五其戎政悉听于监军总兵巡抚而听政之堂曰镇东则于是乎在其外朝鲜女直奴儿乾迄列迷苦兀者种落岁帅贡职通译上谒者又以百数故于是堂之制必壮伟宏耀然后有以重威焉今上即位之四年以松阳叶公达为监军都督同知凤阳欧公信为征虏前将军握兵柄副都御史东莞彭公谊为巡抚赞理军务三人者皆有文武才能既至欢然相得于一堂之上偲偲然惟以政未修威未振是惧先是夷虏岁抄掠于是筑五营堡守据建州要害地又治边障失险隘者悉移置焉疆圉既固戎虏以喙然后修庙之门庑及棂星门及圣贤塑像又暨南门之东偏构馆舍休宾旅而储粟之廪藏货之府亦以次缮理焉而将校吏卒谓政治威申废立坠举独镇东堂旧以中卫厅事为之今倾圯无以观瞻请易而新之不许固请乃命役工于羡卒取材于隙宇为前后厅厅之旁为厢房前为中厅中门之外又为前门总为屋四十有二区崇卑深广举中度而涂以丹雘跂翼矢棘鸟革翬飞于是乎出入仰望者益知所尊严矣始事于成化十一年春二月癸酉落成于秋八月癸巳教护属功课章程者备御都指挥焦君贵也专督役者指挥佥事闵资张铭也堂成适余以公务过广宁三君子属余以记于是知三君子相与之厚而又善于为政也昔汉度辽将军皇甫威明以中郎将张然明才德兼优举以自代而乞为之副非乐善忘己而以国家之事为己任也能之乎是宜光于册书至于今不泯也今三君子相与处久矣于边议一时或争可否卒从容商榷惟国之计匪躬之念未尝有猜阻疑二之衅其用心盖威明等也是宜书之尚俾来者有以省想前人之风韵不相忌而相与以有成又知作之所始继葺之使无坏也
?重修会府记
大学士 李时
今天子御极之十有五年监军少监王君永征虏都督马君永总督中丞任君洛将上命出镇辽土柔远能迩绩用迄成以广宁会府诸议事者萃焉仰观天语日星在堂岁久圮毁无以明主上之威今乃撤而新之越数月而事竣伻告予曰愿公一言以示悠久往闻君子有言任将而中制者败用兵而外监者疑以予观之岂然哉比考历代史会昌间回鹘之战主者李德裕也彼杨钦义刘行深非监耶然终以大胜大中间浙东之战主之者李讷也彼王宗景又非监耶然终以大败故胜败荣辱之端不在乎他在所信任任得其人又贵于同心而不疑是以所向有成夫辽负山阻海东北一大都会也汉以下沦入东夷流民错杂俗寖以薄国初虽率众内附然女直诸地经营至正统间始定又建州兀者毛怜三部落时能伺吾之动息以为向背故守臣乖离不和更相谗诉转相是非固戎狄所生心也语曰何以知朝廷之衰人人自贤不务于通人故世陵夷言贵同也书曰同寅协恭和衷哉政事懋哉懋哉言同而贵中也故同而中为难背公树私则比周之患兴违善依恶则潝讹之刺作隐慝朋奸则蒙蔽之祸生故君子在上位则思得贤者同心戮力以翼天子故曰勿疑朋盍簪其于事也则互相评驳必得其当卒之心同而事集故曰事君者比而不党嗟乎三君子进于是矣所以对扬我先皇帝之休命以康乂我国家者予于是乎观焉书其事于石俾后之览者惕然加省勃然有所兴则是役也岂不深有所裨也哉若夫经画构理各有司存法得附名碑左是为记
?总理题名记
户部郎中 赵仲辉
总理辽东边储户部郎中者一方利权之所在也其利伊何一曰银利朝廷敕户部岁发十万以供边者是也二曰盐利依时开淮浙等盐以接济者是也二者之利皆与人交易以充边实者然利趋而难遏者也故曰人之趋利犹水之趋下也其趋之者岂一端一途所可尽言也哉权要者用其势强梁者用其力术数者用谋机巧者用诈便佞者用幸异色者用艺势以震之力以胁之谋以钩之诈以欺之用幸者柔道以取之用艺者投物以引之趋而欲遂其欲者其途若此之不一然则掌是利者何如哉亦曰趋乎利之外而不溺于利之中者斯可掌之而无馀患矣不然则利自我窃法自我坏执己无定何足以拒人自治未能何足以正人耶是故彼以势力震我胁我也吾则柔不茹而刚不吐震不足以动我而胁不足以怯我也彼以术巧钩我欺我也吾则知微知彰钩不能以入我诈不能以欺我也吾有刚介焉用幸者柔道不足以干之吾有廉静焉用艺者投物不足以诱之然此非趋乎利之外者则一身既坏万事瓦裂矣将何以持众善以胜不一之攻哉噫是职之难如是夫
?总理辽东粮储续题名记
户部郎中 蔡可贤
辽东踔远北控乌桓夫馀东瞰濊貉朝鲜真番诸部落夷夏之交戎马之区也国初筑城堡亭障藩卫内外至刍糗供亿则取给山东输挽屯田盐利杂课诸岁费盖以巨万计正统初设分守参议或参政经理出纳成化丁酉始颛敕户部郎中一员总理之束鹿王宗彝氏实首典厥任弘治间闻喜赵君始建题石为之记在今厅幽左视之姓氏济济比今不获登石者二三君子已既睹其文累累言利弊兴革是非鉴戒道至昭悉乃建置岁月漫无一言及也余谓题石之立垂劝备省镜往示来不容中绝爰命工更治一石序自汝南赵君为冠并记其始末置于厅之右已复赘言曰夫昔称萧何输粟饷汉军挠楚兵计然用七策佐越富强卒擒劲吴霸中国彼二子者岂尝假神鬼输运哉当必有术矣辽自近年来东北诸酋虏数数侵轶苦边往来应援调遣无宁刻故支费渐洪巨益以比岁大浸荒乱游 游：荐 踵士马畜产物故耗损十之七八邑里萧条川原墟莽屯政废盐法壅厥所入渐益细微矣夫千金之家为三年计百金之家为终岁计家贫者不朝之食夕之谋无已则饥饿流离困苦随其后匪故甘之也彼缄贫诚无备独奈何今辽之储余恐其将或类是已度支者其有忧乎于戏求萧相灌输及计然生聚所为术仿而行之既又酌缓急审盈缩量时度势闭纵撙节俾后之人指而称曰此总理良臣也是馀所以记题名意也顾自省不才碌碌逾年靡所短长见矣然不能无深望夫来者
?辽阳布政分司题名记
分守参议 蔡天佑
辽阳古营州地也布政分司旧按察司署也国初置阃帅省臣未有临之者英宗复辟之三年肇设分守道于广宁分巡道于此治如各省而定居焉成化乙巳钧阳马端肃公疏易置之题名自此始者居于此者也题名者何志不没也以励中人也上焉者为善无为次焉者为名而为之畏名而不敢为不善者又其次焉者也无所畏而无所为者其名之所能禁耶故曰以励中人也好名者夫人所同愿福而惕祸者亦夫人所同卒随其所之而违厥情者所见使之也亦数也然福一也得之者谓君子宜小人幸祸一也得之者谓小人宜君子不幸永如是而已耳呜呼处逆旅之区遇过客之景豪家巨室代则有之而今安在焉来者又可知已是石也固有行业表表在人耳目不赖之而传者矣亦有庸庸碌碌无毁无誉匪是殆泯焉无闻者其无流毒贻害为时指唾思欲磨灭以自逃而不可得者乎是为记
?分巡辽海东宁道题名记
分巡佥事 熊爵
广宁城分巡辽海东宁道例以山东按察司知是道制也旧名碑昉于成化乙巳迄嘉靖辛卯凡四十七年首白水侯公恂终卢龙赵公德佑凡念七人石盈无隙地遡求诸前无稽矣盖自分巡移广宁始立斯石良可慨夫爵以监察御史巡蜀事未竣命下升今官前岁除日抵任乃取石医闾山镌之不获骥附前达幸先诸后至者夫士君子所以砥行立名将以垂不朽耳兹托之石传矣未必不朽也虽以自庆亦以自考而惧心生焉方将求不愧于兹石不愧于后至者庶媲美于前修焉诗曰遹观厥成是之谓也此而往可不砥砺自修考信于舆志裨益于国史未必无藉于兹焉是为记
?开原兵备道题名记
兵备佥事 黄云
开原古肃慎氏地代多为胡虏窟穴我朝开拓疆宇乃得抚而有焉时置参戎以分镇之逮嘉靖癸卯上用言者议俾予始自金州移至于兹至则边备久弛儆报日闻人咸危之予讯其故虽称地方孤悬夷情叵测然皆岁时纳款通贡不绝如线非如西北黠虏之号呼可以亿万集为我秦燕晋诸边虑者无奈司土者类每疏庸制驭寡术且从而邀功于扑诱欺愚于马市构怨召祸弗可禁诸予深用为惧即申告所司不敢易犯既而从役边工以渐告竣再逾年我备谨严而彼夷之纳款通贡者如故也予缘以为记且如例题名焉或曰古人事业掀揭声流后世何需于此予曰古人之莫可尚已然或由此使人见而兴抑止之私者不为无少裨若其漫无可否甚而遗臭焉斯其下矣予固惧夫下者也后之君子其尚友古人勿犹夫予之徒惧云尔
?辽东行太仆寺题名记
太仆寺少卿 刘奈
嘉靖甲子春奈由楚郡来莅兹寺寺自李右川公去后距今越四稔代者率以辽远莫至于时物圮于旷景索于荒堂宇剥蚀垣墙榛莽询前迹于左右莫举以对问题名碑则曰旧所无也奈闻之慨焉咨嗟夫士君子奉职业扬历中外远者三四年近者一二年代去譬若传舍然所以垂永久不与迹俱往者徒以名姓之在可指而评之耳不则贤者与不肖者同归于泯灭何以昭往迹镜来嗣哉兹寺建之百八十馀年而前后莅兹者不知更几十辈未有以此为念者非故畧也盖曰吾官秩之散而事权之轻耳呜呼是大不然夫秩无散也修其官则要权无轻也经其务则重况自十乘启戎数马徵富则国之大事胥此焉在故我国家设太仆寺于内以总领圻甸之牧政而设行太仆寺于外以经略夫边境者焉今堂之所悬者国初圣谕弘治敕旨读之可概见矣夫太仆大夫则九卿之流而边境之务固安内攘外之资也此其所系果何如耶人惟以散且轻者自待夫是以官日见其坏而政日见其隳矣噫可乎哉夫国之荣臲系于兵之强弱兵之强弱系于马之登耗而其政则又非可以苟焉为也是故有塞渊之心而后三千之富歌于卫有无邪之思而后斯臧之绩颂于鲁其人存则其政举司是者可以慎所务矣是故诚以体国以祛赝也洁以禔身以端本也公以率下以轨物也勤以事事以儆怠也严而容明而不苛而又申禁以防流敕法以剔蠹殚虑竭衷尽吾力之所能为以求上不负国家隆重之意下不孤蒸庶倚庇之望斯固塞渊之心无邪之思也庶几乎马政振举而所以张国威以弹压丑类以得卫疆圉者不重有赖于此哉故曰秩无散也修其官则要权无轻也经其务则重非臆说也道固尔也况乎君子行义达道惟求尽其在我者而已若夫所遇之利钝甘苦则静需而顺受之可也苟必择其可而后敬其事则是畔援之私胜而恪恭之义荒矣岂臣子之道耶兹不自忖度敷求往哲得五十有四人焉特书其名以考实也书其贯址科第以备考也书勒诸氏以示有永也僭而为之记以昭鉴戒也呜呼前此者莫之举而后此者又未知与我同心否馀辄敢忘其謭陋而为之知我者其以是乎罪我者其以是乎
?辽阳苑马寺题名记
苑马寺卿 王世爵
窃闻太上忘名其次务实末世则驰骛于名而亡其实夫世有升降而道随之以隆污馀曷归乎今夫名有之是足以累己没世无闻君子疾焉夫于其不可有而不可无也而相忘于有有无无其斯以为道乎故传曰之难闻而名之累人也虽有豪杰之士未免以酷好而成癖因名而规利者矣况其下者乎故传曰烈士狥名贪夫死财势使然也毋亦利者名之饵而名者其利之媒也乎夫惟其贪与狥之相因而名与利之相随也于是乎见之贞者有定守乃悃悃焉而务夫实故其言曰正其谊不谋其利明其道不计其功此则无心于名有志于天下国家大丈夫之事业先实而后名者之所为也守未卓者无贞见则役役焉以逐其名故其言曰纵不得留芳百世亦当遗臭万年此则抵死求名置身于庸琐龌龊常人之故态先名而亡实者之所为也呜呼斯则陋矣上焉者何哉要其极其惟圣人乎孔子曰君子居之何陋之有孟子曰君子所过者化所存者神夫由孟子之立言达孔子之所居则所以为何陋所以过而存者固有洋溢于名实之外窅尔于神化之中无何有有何无荡乎无能名焉尔此则圣人之能事而凡有志于名实者亦安能宴然而已耶爵自髫年游泳圣涯其于身心之学未敢自谓尽无闻焉及壮而筮仕独怪其官迹之异而名实之无以自信也七年御史遂佥广西南走百粤下俯江栖于苍梧之野者馀一年毋制服阕复除山右出雁门北入云中侧身于兵戈危疑之地三载几半矣复转陕西副使越金城西抵湟中滨于青海者垂二载今复滥叨此官再逾山海东寄于辽左者忽复经年焉噫屡转官阶四历天尽孔子曰丘东西南北之人也惟爵之谓欤夫夫子大圣人也名实贯宇宙乃今以若人自居以爵之无似而遂窃是名亦异数也巳兹游奇绝岂独坡公之自许也乎呜呼其亦幸而成此名也其亦不幸而不能忘此名也爵遂因而记之以题名

?辽东苑马寺兴修记
苑马寺卿 张鏊
苑马寺非古也
我成祖准唐人检校牧使而为之
在辽者则建署于辽阳镇
隶监六苑二十四
今升平桥故监址也自升平而南迄于盖复监苑卫相错如绣镇城其会也
故建署焉
夫辽距京师千里而馀
视古天子圻内之治
犹侯服也
其风土高寒善水草宜马
马产视他镇故多焉
夫马多
盖孳牧之设官分野厘我成法昭乎灿然
岂以利一镇哉
抑地近而缓急足赖焉者若外厩也
圣谟宏远矣
景泰后边陲弗耸马政渐隳遂用裁省之
议今又百馀年监存者
一苑存者二籍与制大半埋灭地益贪饕利归伹侩圉官敛手牧人窜逋彼志于兴复者
如之何
如之何
或者不深维储马大计而难之以近效曰子未知势乎辽树兵四塞羽檄交驰孰须永宁而骑也
余曰不然
以全辽校之骑士六万今牧之永宁者六千
夫六千之牧
二苑之力耳
脱由国家初制为二十四苑宁不十倍而登耶
使马登十倍而岁俵兑十一以裨士犹六万而得六千也
士宁以市马为苦耶
是故法无弗善也
顾不尽能者时尔而谓初制不宜于今非善论法者也
必复之非善度时者也
无斁法无违时而兴滞补弊可与有为者斯马政几矣
嘉靖甲午射洪扬君最奏城永宁丁酉交河冯君时雍奏兴举罢行十馀条壬寅澶渊王君世爵终冯志学乃建悉撤旧署而新之宏规崇构凡若干楹君自记详矣癸卯冬小子鏊承乏君后爬疏抉剔期底于理然罔敢自是也
为请于两院谋及寅寮明年辟宣城海堧污莱一千五百馀顷为灾牧地
又以署所未备者次第营葺焉为大门一门之左右为直房各一门内东隅得隙地丈馀为土地祠一西隅如东为马神庙一卫宇之后为寝室一翼以廊序各一绕之以垣方广不如法者辟之门外为屏一屏夹衢而南复以屏护之又南为监正馆舍一翼之以小序各一艮坤二隅为更铺各一贯东衢为拦门三计楹为四于坤以仞计视楹倍之大都继王君之志而已诸兴滞补弊犹藐藐焉
岂非志有馀而力不充耶
若曰以人以时并以其法疑之而任事者亦诿之曰无能为吾不知其可也
是役也
先抚台迂斋孙公巡台环峰贾公允初议今大中丞嘉岭董公侍御抑隅刘公成之藩臬赵君得佑胡君谐黄君云交赞之副总戎郝君承恩游戎武君漟都阃王君松芮君元勋王君经协相焉公权以需木官冶以给陶常盈以充馀廪监苑征役发帑以给匠氏六卫诸司以佐以督而经画则百户金鸾汤承勋鸾始终事事勩莫右焉
馀附名氏碑阴工始秋仲凡三月仲冬朔落成日也

?辽阳副总兵题名记
刑部主事郡人 呼为卿
昔唐虞分辽东为营州三代封建相因秦起临洮至辽东为边汉沿为边郡辽阳实一方都会我太祖混一区宇建立都司隶城六卫东宁则即土人为卫五卫与所统诸卫则迁天下人填实之以洗辽金之陋我成祖建都于北京辽东遂为东北巨镇总兵建节广宁遥制一方景泰多事辽阳始据河为边至天顺设分守参将寻改副总兵充任开府于此几百年矣然其统制之规视昔有加旧边东止连山关今靉阳诸城扼险千里旧属城备御从权委任今兵部推升率由旌举旧内臣共事今以分守道带管边备故推毂授钺之权申画慎固之制建官莅事之法文经武纬之谋可谓密且尽矣嘉靖庚戌辽始分兵戍蓟虏马思饮白河不得则东首而沫辽水饥馑相仍公私俱敝东夷亦乘隙陆梁戊午保定刘公自紫荆参将升副总兵奉命来辽至镇旬日即有散羊之捷斩首虏百十四级冬又有三家岭之捷斩首虏四百馀级天子再锡命晋公阶都指挥使不即移镇者重为辽人也子路曰比及三年可使有勇且知方也然士不脱巾而负挟纩之气兵不揖蛙而具虓虎之威公岂推食解衣人人济之哉自奉廉则人忘其饥自尽忠则人忘其生诗曰鹤鸣于九皐声闻于野言诚不可掩也于是考往迹废兴为时政举错得前任人名氏凡二十八人自施公英至张公铭十五人先为题名碑二在教埸演武厅顾军府政令自出反缺是典乃立石总府前如今所题杨公镇以下十三人字号官迹考核详备以续前志以遗后观以寓自考夫洪范之畴用三德曰正直刚克柔克周公治殷其政谨毖君陈和平毕公保厘一文一质与道消息先甲后甲视事往来易曰随之时义大矣哉是故公举废政即所以当夫创者之劳述成事乃所以蒙夫作者之业时使然也公岂以是矜名哉若夫观者堕泪如羊祜去后见思如何武美其功伐如燕然则是碑宁无激劝也哉
?辽东都司题名记
苑马寺卿 张承恩
辽之都司开设于国朝之初称近畿之雄镇西则曰宣大东则曰辽左隶卫廿有五州二幅𢄙将千里带甲几十万生齿之繁近代以来未有也莅是司者或起自世胄或发身武科或升自军功皆由部推圣天子曰可然后得任是官故前后相继者咸期建功立业为时名臣永乐问如文侯安招安夷虏抚恤军士宣德间如王侯真劳绩懋著两朝锡奖正统间如毕侯恭禁革奸弊开广屯田王侯祥兴建学校修筑城堡天顺间如刘侯英廉能远播恩惠浃洽以上数公经制立法奋才奏功其有裨于司政也凿凿可考虽古之历官于辽如汉唐之祭彤陈禅等不得专美于前矣其它俨然在石 石：右 者言行法楷皆可称述使弗勒名于石标显当世用垂永久则英雄豪杰将与草木同腐朽矣京卫毅庵任侯视篆未久滞焉以兴弊焉以革政通人和而公有馀闲乃谋诸寮友山右杨近河辽城郭侯松冈欲题名以垂不朽咸以为宜于是采石于山鸠工于匠树立丰碑窿然于本司二门之左属予为记时予任苑马寺卿于毅庵有同寅之雅且又知侯之深夫岂容辞予惟是举也令典成于因循之久观听新于励精之初使人因名责实有劝惩之法焉景行仰止有观感之道焉思齐内省有鉴戒之义焉是可不记之乎于是乎记
?重修辽阳内城记
苑马寺卿 陈暹
辽左古营州地自唐宋来沦入荒服迨我国朝混一始兴版筑永乐初移都司于今城城之筑也不知始于何代稽今志云洪武壬子都指挥马云叶旺奉命经畧辽地因遗址修筑焉洪武己未都指挥潘敬附筑土城以宅外国降氓永乐丙申都指挥王真始甃以砖即今土人称北城者是已因目云旺所筑为南城云南城北面介于北城一带旧垣有司视为内地无预防守遂废弗葺至嘉靖戊午水潦灌城土逾溃垣墉逾圮几夷为平地矣己未夏洛阳史公奉命按辽东暹从公阅视墉潢抵是指以语副总戎刘子岳曰惟兹两城若联而实问惟兹旧垣殆不可废宜以时修之乃下其事于少参赵子世录议而率其属分治之固者因之缺者完之薄者增之圮者版之时城之居民固愿自为守也并力合作不逾月而底绩诸子佥谓公保惠辽民盛事宜刻石以纪而使暹司笔砚之役暹尝读易之坎曰习坎彖曰习坎重险也夫子曰王公设险以守其国其传卦也曰重门击柝以待暴客盖取诸豫则知守国之道莫善于豫豫备之术莫要于险险而习之门而重之是又知备豫之术不厌于详且密也况辽城外介诸寇而曰备之可以不预也防之可以不密也殆未达夫权变之宜焉尔且与其过而忽之也毋若过而防之过而防之无后灾过而忽之鲜不仆矣诗不云乎迨天之未阴雨彻彼桑土绸缪牖户此之谓也且公兹役也因民所欲而倡之非强之也所谓以佚道使民也供亿给于官毋扰民焉非时绌举嬴也聚失业之民而食之亦所以账饥也以定恟惧之人心以杜窥伺之外侮一举而众善具焉若曰城也可以修可以无修而我公一念豫备卫民之意孤矣故为著其大谊以诏于后之人焉若公按辽陈轨率物黜贪进良惠民润物丰功伟绩自有辽民口碑不待铨次云公名官字懋德别号一泉河南河南卫人嘉靖癸丑进士也
?广宁新城记
大学士 李本
辽阳负大海三面距夷境实国家重镇而广宁处辽西偏控朔汉尤号要塞地故有城新城则今巡抚苏公创之先时虏数入寇窥辽广宁倚城拒守其城南负郭延袤十数里军民杂居飞甍鳞次虏卒至无以御有土垣高可越也众汹汹当是时虏兵又甚盛控弦可六七万人巡抚公率才数千人设奇击却之虏既遁公乃巡其地叹曰我在虏无能为异时者当如何乃谋于总兵殷君尚质城其地属佥事桑君蓁经理其事采石近山刈薪湖泊因土垣故址周而甓之丽于故城以广计之二千一百五十丈以高计之一丈五尺阔半于高之数焉为坊者一曰全辽重镇为门者三曰迎恩曰宣化曰振武凡用人之力二十五万六千四百有奇则借之羡丁谷之数九千四百石有奇则取之仓庾金之数三千二百两有奇则取之库藏故是举也役虽巨无扰于民者经始于嘉靖丙辰春以其秋告成台隍高深楼橹重蔽于是封守益固虏绝觊觎之念矣众咸大悦曰是我巡抚公之功不可无记察属竞走谒予文予惟成周盛随猃狁匪茹则有东方朔方之城诗人实美南仲山甫之功焉盖古昔圣王所以享久安之治内宁外谧者固必有老成壮猷为国宣力以捍外侮今天子神圣薄海内外罔不悉臣而保邦制治尤重边疆之寄顷者倭寇骚扰南土特遣徂征不崇朝荡灭威震殊俗今苏公在辽又素著威名虽无有险胡马固不敢南窥隐然一长城矣公乃尤欲怀永图以创兹役岂非古所谓老成壮猷者耶是宜辽人德公欲勒诸石以垂不朽也公与予同年进士名志皐固安人其宦迹所历多在边郡辄有声故举无不宜而共事诸君又皆一时之良也工垂成巡按御史严君杰适至稽核尤详若户部郎中屈君谏苑马寺卿许君应元行太仆寺少卿陈君夭佑参议赵君介夫佥事耿君随卿与赞令图于法得书故并列之云
?景范楼记
翰林院检讨 陈以勤
鉼山胡先生抚辽东未逾岁申约东筑屯堡峙刍粟砺予镝汰剥削固已涤易往习响振封内矣其沿边诸夷人自闻风稍稍遁去即入秋则朔漠投烽沧溟释警方畧可生图也以故乘暇建楼于后乐亭之东名曰景范走使属记之以勤曰尝私怪筹边者率因循幸目前有急兢兢遂时尚无一自越文法寻文之外又何暇论古人乎是以意气相诡忧乐异致勋华无述边境日多事矣乃先生慕效文正章章表见斯楼其所欲树立岂若卑论侪俗与世浮沈而取乐乎闲尝读宋史论次文正公大畧功业不尽同其在边隅者十之七焉忧乐不尽同其先忧者亦十之七焉顾其筑城寨垦屯田阅兵选将出谋储思以冀而事宁谧者庸奕奕未巳也又恶知有所谓后乐哉是以威德流闻夷夏耸服至今称说不衰知其有由也此其意后人无相忘则秉钺边陲戮力尽规俾穹居酋长内首禀朔岂有难乎何者求古人之志以究勋谟之实则标能埒美千载无爽矣语曰游心上行人定其亨非虚言也兹非先生之所名楼者欤先生有大畧又愤特艰自入辽每念曩虏入事则卧不安席食不甘味欲一有所效以追古人久矣故楼成凡策东北便事即登楼望望已坐惙惙不自释有问者先生曰姑待姑待我思范所以行乃益知非为靡丽游观之乐盖忧之也先生名宗明正德丁丑进土勤先生门人
?重修望京楼记
太仆寺少卿 李翔
辽阳之城肇于洪武壬子而城隅四楼因之筹边建于巽方镇远起于艮隅平胡植于乾位望京构于坤轴望京之名凛凛乎神京在焉天威不违颜咫尺矣规模宏丽制作工巧若有非人力所能为者遡前三楼或毁于回禄摧于风雨惟望京一楼距今百六七十年岿然如灵光之独存不与三楼同澌泯焉其间土形木质不无朽腐倾圯之虞然而大势犹卓然也得非名义重而呵护有鬼神耶嘉靖丙申冬季澶渊驼村史公持斧按辽弛张宪政咸有次第闲尝陟降兹楼见其形制回异名义攸关日就隳颓慨然有图新之志召都司刘徐二子命指挥宋贇王镇二官财不费公工惟雇募不匝月而功告成危梯曲槛陟者忘倦飞阁层檐见者快观而不知其非谪仙湎酒之楼也庾氏玩月之楼也则夫驼村今日修楼之意何在哉我知之矣陟屺岵者望父母观云物者望亲帏彼独非臣子耶吾侪文武济跄事事兹土独不能体望京之意而移孝以为忠哉修文事者思饰簠簋而奠黎元修武事者思饬干城而抚士卒期无负于天朝斯无愧于兹楼矣不宁惟是间有豪杰之士文武兼济者奋乎其间算无遗策如唐之陆宣公边不足筹矣锁钥北门如宋之寇莱公远不足镇矣猃犺薄伐如周之尹吉甫胡不足平矣审若是一望京足矣三楼不作可也此又驼村公独拳拳于望京楼之意也
?盖州重修城东西楼记
薛廷宠
皇帝即位十六年澶渊史子以御史按辽陈轨率物兴废葺敝乃春三月按部盖牟辨方察治加治武备乃登城周视沧溟限带峰峦拥维烽堠墩台森布丽列控青齐蔽全辽三面捍敌东为顺清门南为广恩门西为海宁门门上有楼岁久西楼敝其东则颓然废基史子曰嘻夫盖关海之冲夷夏之界也城楼敝且废是辱我也将无纳之侮乎备御徐镛进曰往者王巡察公尝檄修建主者艰其役竟止时则有待史子曰春秋重改作谓可已尔是可以已与馀所恐者岁涝国饥万民皇皇时诎举嬴犯圣人之戒然馀图之毋扰民材木器具官偿其值陶人石人咸须诸公迁者作者斤者畚者日给之饩栋弗称则挠兹惟弗寿其伐巨于靉阳之冈乃以于指挥夔修其西以郝经历人英修其东资之成画胥服以事事惟谨逾时二楼成杰栋疏棂厚基周垣涂雘黝垩次第饰润方诸前过之可以固国可以讋远而举不失义劳能悦民忘其怼矣余时以按储至辽郝人英来役一日为馀诵述请记馀曰记可尔夫固国则功讋远则威比义则衷悦民则惠是可以为兴事者之训记之史子名褒善字文直别号驼村为馀同年之良云

?增建河东七堡记
前兵部尚书 范鏓
辽东之镇东西北三面距夷
每为诸酋窥伺剽掳杀掠
迄无宁岁若广宁与辽阳之西北直抵开原
诸边多在原隰垣堑墩堡疏密适均守望
追袭计程可及
顾惟辽阳迤东临边一带
万山丛迭修林森翳墙弗克施人难为守
而地之相去南北不啻七八百里
其间止设六堡兵马
亦仅三千应援则艰
于地远捍御则苦于兵微駸致虏势猖獗频年失事
比于西北殆又甚焉
揆惟厥先拓边置堡
一时草创夷人住牧尚远中国地利未通势未及备
故自马根单堡而东为清河堡
又南为鹻场堡
为靉阳堡皆相距七十馀里
而其间乾河王老诸岭险隘艰阻
策应靡及
又迤东而南有险山台
虏人外自石岔口出宽佃子而入险山犯诸境尤为要害
又东南而为汤站堡
虏从石岔口循短错江入
掠江沿台屯众
其离汤站八九十里应兵未至贼已饱获而出
失是五要无怪其出没无常而荼毒疆场 场：埸 也
虽每岁发兵御防糜财动众顾左失右非长策也
曷其酌地形察通塞凭隘冲控险厄准道里切应合分地置兵据要制变此五堡之不可以已也
开原当胡虏之冲迩来修复边墙铁岭临边辽河之外人业其地创为镇西堡以卫之
但孤悬绝塞而诸城堡远隔辽河应援越涉危亦
甚矣泛河边境有所谓李千户屯者
阻山为险聚落颇繁
虽虏寇迂于内侵而群情乐于自守曷其立策应增堡障此又二堡之不可以已也
然而莫之及图也
嘉靖丙午巡台御史南畿张秋渠先生铎按治兹镇首重大防拊疆域之势慎积僇之惨诘夷夏之限求得失之端绎控制之畧积谋发虑奋然远图本之以忠勤出之以经济广之以周咨任之以勇决
是故莅开原俯辽河阅镇西见群胡环向一堡孤危于是有彭家湾堡之图焉
又逾泛河察民隐因地顺志于是为李屯堡之图焉
爰及多虞覃极诸要靉阳东路数百里二三十年之患必欲挽危就安首举尾应乃先之备御武动之相度以发端继之以守备韩承庆之规画以起事先生曰定边息氛国之福也
出筹捍患宪臣之分也吾何责之辞又曰阅历剂量非躬视弗周吾将往省焉
乃率诸司循边出塞穿林策岭自马根单历清河而知虏从明墙而入也
于是有散羊峪堡之图焉
自清河历鹻场而知虏从鸦鹊关诸路而入也
于是有一堵墙堡之图焉
自鹻场历洒马吉新安等处而知虏从北古河台诸路而入也
于是有孤山堡之图焉
又出双岭历险山而知虏自石岔口经索果直而来也
于是有险山堡之图焉
又自险山历江沿台而知虏从打探峪入瓦子峪而来也
于是有江沿台堡之图焉相宜度形举要扼会左右适当声势联络缓急便宜战守俱利无俟
墙壁之防永得控制之策内有耕牧之利外无冲突之扰是故二堡立则开原实矣
五堡立则靉阳固矣
七堡增则河东自此可无虞矣
安边保民奠此为大于时抚台都宪岷郡于迭川先生教协心同德经画审处相与檄议诸寺苑马寺卿吴君惺行太仆寺少卿朱君屏分守少参荣君恺分巡宪胡君谐兵备宪黄君云分守辽阳副总戎种君继掌印都司刘君通罔不敬应其议既乃会疏请恭荷俞旨命举及时遂于岁之七月经始分理鸠工集事秋渠先生经纪百务督率备至财用资粮皆出其所茂积而游击将军王言都司佥书许策杨栋继至专地共济暨诸司百执事烝烝趋效迄于九月秩然报成其城堑之高深门营之严整军容之壮饰墩台之森布雄视边陲镇讋诸虏允矣
常山之势不拔之图万民之利百世之业也
既卒事诸君谓不可无记愚以谓修障塞补隙漏及时图事保大定功秋渠先生为国为民之盛举也
莫为于后虽盛弗传而今而后时葺屡省恤兵容众又吾将兵者之责二三守臣所当自效也
天时不如地利地利不如人和请以是终其纪焉

?重修六卫预备总仓记
巡按御史 张铎
六卫预备总仓倾圮颓废有年矣仓之储院寺道司咸积焉其出纳有纪然岁久多朽贯乾没或旋旋焉暂实其藏而工费百出蚕食议迁无留储矣余始至周览因语人曰是地也危乎东堡险远北至开原南抵前屯渠丑窃伏而靺鞨腥膻习与为邻烽堠方驰即薄陴下坚壁坐困以需应援兵家恒变也而边储其容缓乎况岁饥则籴闭转输颇艰稔则值轻而妄费不计土人故习往往若此宣德间大虏寇广宁缒城欲上内卒乏食且忞忞谋溃时王忠肃公大括民粟给之事乃定法曰国无积贮内变将作欲御其外也难矣哉夏四月馀忧之因阅左仓饰其故址以广储也垣墉令坚土茨令厚橐之板以固其封穴之地以注其泾 泾：湿 从右辟门有隙地延袤数百步中葺旧厅会计者居之左右各十五廒贮谷近六万斛谷皆税馀纸赎自馀莅事之后者记之前此不录也工食若干颇无剧费扁之曰六卫预备总仓或曰仓一也而名不同何哉余曰预备旧著其名而时为出入维兹约而藏严关閟钥而不数数然启待其荒也而散之伺其丰也而敛之补诸军储征之屯种姁姁然乐于有济而匍匐赴之矣古有义仓者殆谓是欤宋史载安石欲行此法而嬴缩其息夫为人上有将以惠民而什伯是利陋也甚矣后之按此同志者罪有罚律有赎谷将秩秩其多分贮各仓以资百用而是仓也禁而不费其土之幸乎因为文告之
?永利闸碑记
巡按御史 李辅
沈阳城西北隅三十里所有上蒲河受众水之涯又介在边墙之里盖亦兹地之重险也虏或伺守者之懈而入率测其浅深以为进止且虞追者至奈河遄归辄趦趄迟回不敢逞故我得以为备边萌赖焉然水势下注每春秋二时不雨则水落石出可褰裳而涉故先年设闸以蓄水名曰永利树寻尺之形以成天堑之势谋固深远哉日久圮坏所司以为僻在一偶 偶：隅 漫不加理旧闸故迹则已沙蚀水啮夷为丘墟矣予按历至沈阳问民间利害兴革父老有以此为对者复谂诸舆论则同然一辞乃下其议于少参张君邦土经理其务代理畚土因农隙之民而役之日廪月饩出库藏之羡而给之分兵连护则游击锺气完备御郭承恩宣力左右则指挥王梦禹陈九德鲁颂费松镇抚彭商弼百户罗奇而课督章程则经历陈宰百户杨继宗尤始终其事者也诸执事者既无怠弛而役夫又知上之人一劳永逸之意于是皆乐于趋事赴工越三月而就绪张君往貾其续则以为规制尺度视昔加详而计工会费裁旧之三四盖庶几用力少而成功多者是役也不劳民不伤财无替前烈无遗后虞信哉其永利云且沿河东涘土皆膏沃往民虞虏之突至弃为榛莽今知有险可恃将复横纵其亩如故则所利岂独为御外侮计已耶请勒石以告来者俾勿坏予不敏姑纪其废兴之故如此呜呼边政不修百度废弛即一闸而他可知矣予每深念之愿疆 场：埸 场之事非观察者所能专姑自吾力之所能为者仅仅举其一二焉若建干城之猷植安攘之□子以遗辽人永永之利者则有异人任
?重修北镇庙记
巡抚都御史 张岫
冀州之境由太行而东尊严高峻惟医巫闾为诸山之冠我太祖高皇帝建极之初主宰百神于天下名山大川皆遣使持祝文牲帛以受命告又以前代崇其号人其神者非敬神之礼下诏追正以复其本号而北镇实医巫闾山之本号也每岁春秋祀事与岳渎同朝廷有大典礼大政务则遣使告焉此实圣祖独见而万古不易之盛典有非前代之可及也猗欤盛哉庙去广宁城西五里规模卑狭殿宇渗漏永乐辛丑我成祖文皇帝敕都司建立祠宇饬严祀事于是乃推有材干者剪拂荒芜去阻铲堮隳隆就夷自殿亭以下皆易之以美材夫北镇礼秩居他镇之首永奠东土御我边疆利我边民与五岳海渎同功历代所以崇祀之者在是边方所以仰依之者在是今韦公拳焉新其庙貌广其规模所以仰答我祖宗得敬神之体为千古不易之盛典者宁不又有在于是乎书其事以记之且以为来者劝焉
?重修北镇庙记
户部员外郎 胡景荣
春秋传曰国主山川山川何灵乎尔而国主之也太一分而为天地高也明也博也厚也其如此而已固堪舆之淑气也其矗焉而奕大构焉而孕秀弥焉而莫可纪极焉者孰主张是邪苟不固天地之气不凝焉说山川者莫辨乎诗其曰惟岳降神言甫侯申伯之所自也其曰奕奕梁山言韩侯受命之始也其曰天作高山言太王迁岐之终也而记亦谓山川能降时雨于乎莫秀乎人而能呈其祥莫尊乎天而能发其秘谓国主之也固宜古之圣王相视原隰因天事天因地事地因名山升中于天制名修礼以镇天下是故均五方则有五岳之名镇诸州则有诸山之名不然为山川者不少矣而奚取于今之著邪此舜禹之所经承而古今之所不变也广宁军之西故有医巫闾山者舜封之以镇幽州历代因之第其号也或王之或公之其祭也或侯伯之或子男之礼隆而义未安故我太祖诏厘正之止称北镇医巫闾山之神是故欲报其功也尊其称而不过欲妥其神也崇其寝而不亵欲节其祀也时其享而不渎其文简而核其制隆而辨其礼协诸义而协是谓大顺大顺者所以达天地仁鬼神之大端也故曰惟圣人为能制礼岁丁未春会大中丞胡公宗明大将军戴公廉大柱史李君廷松胥膺简命莅兹东土肃贞百度振饬三军风教浃和疆圉宁谧文命武备于今为烈夏大旱相与斋祓率属雩于北庙中丞公及门曰窦矣弗墉何以守及庭曰圮矣弗精何以承及堂曰穹矣弗涂何以妥佥曰俞越三日雨民大说以雨众民□于农之故未可趣工也乃秋詹时日度有司计徒佣物土方分财用厥既号有众有众丕作浃辰适景荣使于辽因携而眺望焉且曰兹山之灵莫之与京是役方经始而子适至将竣事而子遄归能无一言记之景荣作色而对曰吾闻举大事者非成功之难而不諐于义之贵事有大于祀与戎乎窃尝闻之人之称斯役也其道有六焉一曰发之以知二曰惠之以孚三曰济之以节四曰出之以孙让五曰谋之以义六曰本之以仁不徼福而急先务发之以知也用力之民而民说惠之以孚也大作而不穷其财济之以节也更相让善而不居出之以孙让也修人事而见天则谋之以义也中心安仁而后能乐山本之以仁也是故君子一举而众皆知其德之备也是以不可以记焉尔乎景荣也劣偶辱清问乃摭其大较如此若夫封号之异堂寝之详祀礼之节崒嵂之奇灵爽之神则先正诸记尽之矣庸何言肇是役者先任大中丞于公敖也若司农陈君绍儒佥臬陈君王道皆与虞其始而乐观其成者也故特书而不略
?重修辽阳关王庙记
分守参议 张邦土
自汉以来称精忠大义者曰关王故王之庙在天下无论都鄙皆建构人无论老稚男妇知愚皆崇向虔奉之馀近奉玺书分守辽海既莅事乃展礼诸神之有庙貌在城内外者非有所徼盖大夫之临所藩宣之境境内之民献寿耉生当乞言殁当式闾而况诸神之庙祀其地者乎谒已庙虽大小新故兴废殊大段皆倾坏当修葺矣顾其神揆之祀典不无有或僭或淫者馀乃特欲修王庙何者以王为人臣乃忠义之逸伦而绝群者也夫辽地与夷为邻与虏为仇兵将袵革枕戈日与为敌使非怀忠奋义则苟生保躯之心重谁肯捐身蹈危为国家壮屏翰为生民捍祸患哉修王之庙庶几帅裨士旅岁时举祀走庙庭仰知王之所以血食者以当时能尽忠义戮力汉室故享祀于今亘千载而不替其遗烈生气犹凛凛在也又庶几祈王之英灵幽赞冥授启佑人人使咸抱忠仗义以报国家宠优养给之恩以巩华攘夷建绩而树名焉则人之祀歆非徒然者矣记其事以告后之笃忠义者
?广宁前屯城修建关王庙记
前郎中 叶应骢
生而为豪杰死而为明神在古有之未有若汉前将军关公之弘博震耀无古今华夷贤不肖皆知戴仰敬畏而不衰者也古之人智谋勇功如公者不少惟公凛然如生则以公独禀天地之正率性而行无失乎所谓赤子之心者故能上下无愧浩然赫然存没以之拟诸形容于天为日为雷霆于地为泰山乔岳为江为河而于物也为龙□天下规规琐琐于尺寸之间阳施而阴设不顾理而惟功名之就者真蠓蚁耳故人自戴仰敬畏久而不衰非有所勉强也苏子有言其生也有所自而其死也有所为如公者盖神而为人死而复为神者也呜呼盛哉公忠信正直根乎天性而春秋学力又有以济之故动由道义其与先主周旋为朋友也犹兄弟也为君臣犹父子也恩义固结至流离颠沛之极而愈益坚励不肯毫发苟虽以曹瞒之奸且亦信其决不可间先主信之真亦莫有间之者盖庶几所谓至诚者矣其它待人御众亦皆以是儒生学士往往有愧焉乃亦其英勇盖世目以为武人而为武神则非也公以奇伟之气道义之心加之以威权死而不朽其为神也必雄纨得而屈之异端者流欲借其重以张其教而援以为其翼从正邪不相能而隆卑倒置则大非也传曰鬼神之为德其盛矣乎使天下之人齐明盛服以承祭祀洋洋乎如在其左右公既为神则陟降昭明于上下因人善恶而祸福之亦理之所必有者而或者过为报验之说以灵之而反比于妖淫邪诞之鬼则又大非也公祠祀遍天下惟知道者知所以真敬之如向所云则不免于亵而辱之矣不可以不辨也广宁前屯旧有庙北城上嘉靖壬辰毁于火明年巡抚中丞周公畀大木三十板 脱百字 将修之旋内迁而弗果又明年备御张君文瀚举其事致仕前备御杨君铎任其劳捐材与货为居人倡庙貌以新垣墙庭户炳如也是役也予有劝焉且将使居人入公之庙拜公像想公之为人易其诈诞淫僻之俗而忠信正直是事也毋惰毋怯毋邪媚毋诡随尚义奋勇勤王事而为社稷卫也不师其人谄之以徼福祈之以免祸公不可欺吾其以为敬神乎经始于九月哉生明十二月朔旦落成
?火神庙记
按察副使 徐景嵩
辽阳城西有庙曰火神按志永乐五年立以祠火神者火神之名绝不经见礼记月令云孟夏其神祝融后世谓祝融为火神其说本此不知月令以夏盛德在火而祝融火正黎也故祀以主夏非谓祝融为火神又太公金匮云南海之神曰祝融而唐韩愈氏尝取其说以记南海当必有据则祝融非火神主名可知矣又左传云郑将火子产使祝史禳于玄冥回禄杜预云玄冥水神回禄火神以余考之子产与预俱失也玄冥水正强名曰水神犹之可也彼回禄何物讵知其为火神而遽禳之乎其说尤为不根以此谓祝融与回禄为火神者皆不可信大抵古者五行各有官生能修其业者死皆配食五行祀为贵神如勾龙为社周弃为稷之类是已然社祭土稷祭谷勾龙与弃特其佐享非专祭也以二神例之则火神当如土谷自专一祭而以黎为配名实斯不谬矣方今火神遍海内较其名位功德疑不在土谷诸神下顾祀典所载仅得列于五祀之一而以灶主之其礼已略而世之矫枉过直者见其祠庙之盛崇奉之广又往往以怪神淫祠訾之噫渎亦甚矣独其炎威挥霍时出祸福以惊动生人而世之聚庐而处者莫敢不骏奔执豆以时谒款庙下可谓灵也已是庙也且坏且葺屡矣今年春乡人引礼王君镗复出白金若干两愿易庙之圮桷腐瓦而属土人熊君来舞司其力凡两月而工告成佥谓不可使后来者不知有兹役遂来乞碑馀因论其事并作迎享送神诗以遗之俾歌以祀焉王君字声宏通书熊君字克振通春秋故其尚义如此其词曰桂栋兮兰橑辛夷楣兮节山梲藻杂百草兮成宇族神兮来下日吉兮时良击鼓兮吹簧纷拜舞兮满堂神之来兮戾止大旗烨烨兮旖旎跞我阶兮坐我几神既留兮弭节淆甚肥兮酒甚冽聊遥逍兮容与靉连蜷兮胥悦风飒飒兮神将归整来驾兮鞭赤螭向南交兮载驰望神不见兮中心怅而惟神兮职火愿神兮福我神降福兮曷其有终千秋万岁兮庙食无穷
?广宁马神庙记
巡抚都御史 马中锡
广宁城南有隙地平衍不颇旧为镇守内臣蔬圃前太监岑章来镇辽东下车之再明年为正德戊辰以马实边镇重务始割其地三分之一为庙以祀马神呜呼天驷房星之神其来尚矣稽诸礼奉祖以春徵诸诗祷伯以戊淫祀能尔哉岑章为中大夫奉玺书握兵柄富贵宠荣莫与为伍虽倾赀以缮缁黄之宇人亦不得而非之也今乃不屑彼而唯此之务其殆能超貂璫之习而甘俎豆之味者乎矧其在镇三年畜马养兵不妄生事贤声大著夷汉安之他日必有能为之作传以嗣太原张监军者又岂直一祀可述而已耶
?辽阳乡贤祠记
徐景嵩
郡所在祠乡贤于学宫励来学也辽故为郡顾独无祠非缺典与正德戊寅秋监察御史凤阳高公钺奉命按辽下车即垂意此举值边务方殷乃不果越今年己卯百度就绪人吏用和自春徂夏膏雨以时公乃按志汉得三人流寓二人北海管氏宁平原王氏烈襄平一人河内太守李氏敏国朝三人辽阳二人万全儒学训导张氏升河南道监察御史胡氏深义州一人户科给事中贺氏钦论功与德咸应祭法其诸不与是列者俟论定而后入惧泛及也既已乃用前分守参议睢阳蔡君天佑议乃以辽左书院之十贤堂改祀诸贤乃以十贤移祀于中堂盖即寓祠于学之意也于是分守参政王君炫暨太仆寺丞束鹿杨君睿协志同怀乐成休美凡屋宇之欹坠者阶级之倾圮者户牖之破缺者治之则已力不重劳财不重费人两便之祠既成二公乃以公命命某为记辞之不得窃叹夫诸贤之生之不幸也又叹夫诸贤之不幸乃有大幸也以诸贤之功之德生于邹鲁宋卫诸郡将必与颜之仁仲之勇游夏之文学同不泯矣不幸弃置是乡漫为榛莽高风峻节下同凡人往来过者付之太息而公于案牍倥偬之际独能尊而事之以风示吾人俾巍然灵光如在其上如在其右左岁时荐奠敬共登降如先圣先师讵可不谓大幸乎虽然诸贤在天之灵固不以祠之有无为幸不幸然今世之士大夫之宦游吾乡及吾乡之士大夫之尚友古人者非祠则无以致其向往也继自今苟有登诸贤之堂者惕然曰某也可师某也可友拜其位则想见其人闻其风则思齐其美虽或不谓之诸贤之徒吾不信也反是则自暴自弃而已矣而亦何颜于诸贤哉故曰励来学也尝考吾辽地方自秦汉以来率为郡县我圣祖酌古立法乃以卫所易之一时武备雄于三边亦既效矣及观学校之教俎豆之习科第之盛无异郡县容或过焉乃知圣祖睿意所寓盖不专于武且将借文事以固吾圉也然则是祠之设岂曰小补之哉是为记
?钓台祠记
分守参议 蔡天佑
凡有功于人者祀报之义也医巫先生教化乡闾者四十年异端之教不行焉乡人为祠祀之不谓义乎先生姓贺氏讳钦字克恭家医闾山因号焉天性高明幼学即有志于古初见性理群书朝夕玩索而有得焉乃益自信古圣经书教本躬行不可徒事诵说已也乃益厌俗学举进士为给事思尽厥职有犯无隐成化戊子春京师灾乃上疏大畧谓应天以实不以文不报遂自劾又不报乃告病归筑室圃中取古圣贤书以渐幽讨非吊丧间疾不出也如是者数年大有所得乃教诸乡人乡人故事重佛老及诸不经之神先生既化之乃制祀外神文俾祀而悉焚之上下翕然从之无梗焉者于是趋门墙者日益众矣学者始至必询其奉先祖事父兄之节苟简则亟命改之曰学者学何事也而可缓于是耶每谓朱子白鹿洞规为经书机要小学书为日用准则自修教人一本于是故异端之说无自以入而义州之俗独美焉弘治初以大学士刘吉荐除陕西参议赐玺书假以便宜会母疾不果行乃条陈四事一曰资真儒以讲圣学二曰荐贤才以辅治道三曰遵祖训以处内官四曰兴礼乐以化天下畧载行状皆其切要凿凿可行疏未上而母疾不起□事遣子上之且辞新职许之言寝识者有遗恨焉先生惟好山水每景物熙明辄揣亲友游钓凌溪之浒徜徉竟日初无外慕既没之五年乡人思先生者相谓曰吾人之不为佛老惑者先生功也吾属幸见先生而被其教也先生往矣恐久而忘之吾不忍于吾之身而忘先生也吾子孙不幸不及见先生而不蒙其教也先生往矣恐久而不知之吾不忍吾之子孙之不知先生也凌溪先生乐所也盍为祠岁时祀之使吾属接之于目思之于心则先生之教犹在也使吾子孙接之于心则先生之教亦不敢违也呜呼先生之功至是亦大以远乎哉尝闻先生之学出白沙白沙者广南陈公甫也史谓陈公甫作诗好奇时人多宗之愚生也晚不及登白沙之堂知其人也使白沙而止于作诗好奇也则作诗好奇为信而先生不作诗好奇所造乃其自得使白沙而不止于作诗好奇也则作诗好奇为诬而先生不作诗好奇所造乃为善学因并及之
?褒功祠记
干 乾：翰 林学士 唐皋
辽阳城南去未五里许有祠曰褒功故镇国将军辽东副总兵韩公之祠也公以武荫自指挥使膺受钺分阃之寄屡树边功有遗泽于辽人卒凡若干年辽人不能忘乃述公所建立之功陈之当道疏之于朝下礼官议遂檄实以闻乃敕有司建祠赐额褒功春秋肸响盖至于今又十越暑寒矣乃正德辛巳冬今上皇帝嗣位改元诏告海内及诸蕃国予因备使朝鲜道辽左晋谒祠下顾瞻屋壁皆绘公战伐之事徘徊嗟叹安得起公九原与之上下边议为治兵者之一助也弭节间公之子建昌守辙过予请为褒功祠记且曰先人之功具载信史藏之秘府猝不可得而考报功享祀恩至渥矣非假一言以鑱诸石以诏诸人不将寝远寝微而迹几于熄矣乎辙抱此志久而未遂兹幸使遇吾土此天与之便也其敢以烦执事予谢不敏毕使还至辽建昌复申前请时予同年侍御汤泉杨子按治东土风节凛然而独予乡贤每加之意以昭激劝为之赞说甚力遂不果辞按传公之先山后兴州人祖福原国初犹隶尺籍考春始事文庙以从征伐累官至东胜卫指挥使公生三岁而失所怙年十有六而补荫视卫篆籍籍有声既而充裨将提偏师冲锋破敌所至克捷若解团山之围奏八塔之俘溃定边之重围奋清河之捣巢连长营与中之胜至于卧古城之雪悬清河之赏逸靉阳之骑趋二舍之急纳管尺八之降壁黑松林之守盖皆画奇制变冐危履险出万死于一生以召此汗马之劳其行阵之功如此及受备御之寄持副将之节若守宁远守义州分延绥辽阳之阃以谋则审以守则固以抚则顺以战则克有金帛不足赏其劳铙歌不足颂其美其边镇之功如此而又能相地势之厄塞迹胡寇之出没长顾远虑为之奏设东州以至靉阳汤站以至甜水诸营堡凡千馀里斩伐林木修筑城垣增立墩台填实军伍平斥道途劝督屯种使黠虏无所施其谋边人得以享其利其开拓之功又如此夫人臣之事功固先定其志以自树立凡以求尽职业而已初岂徼目前之誉而希身后之宠哉然功懋于身而加于民者甚众迹著于今而垂于后者无穷则人心若何而不积其感国典又若何而不崇其报也耶若公之功予以为得于行阵者犹曰一时之劳也其成于开拓以遗后来之利虽谓之百世可也今夫士者之行系重一乡犹获祭于其社而况近者有功于一时远者有功于百世如公者所宜深念而嘉录之也此人心之所歆动而享祀典于弗替者欤虽然往者车之辙也后者前之续也上者下之表也公之功固足昭往辙以固来者之守使非真能利今而善后亦奚感人之深而国家之令典尤未有不本之群情而滥及之也公虽谢世而遗德在人合口陈词为崇报之举无间远迩廷议因俯从之而公之大名遂以不朽文缨武弁所以立身斯其律令也后来者居公之位膺公之任岂不得励公之志懋公之功以图荣耀于无穷者哉兹固先朝树祠赐额之殊恩劝功赏善之深意已故曰下之表也是为记
?石塘曾公生祠碑
前御史 卢琼
尝谓君子立功之道有三正志定略仁及众也公代巡兹土辽阳戍卒以抚臣革之贞厉其穷凶者猬集为乱登陴而闭门涣无统纪公时自南卫闻变单骑入城谕之祸福众心以定盖示包荒用冯河缓穷追之噬散吠声之党焉耳乃上疏曰群酗干纪保无他志愿宽斧钺以开其悔制曰可既而广宁抚顺相继以逞公密布而阴侦之一无测识者三城首恶同日而俘盖释壮頄受濡愠将欲刑故宥过使终无咎焉耳复上疏曰倡为乱畧止此数夫愿宥其它以安反侧制曰可实维忠荩可嘉锡乃崇阶吁数百里之乱起于一旦声色不动而东顾之忧以纾非忠以正志乎先是羽檄旁午朝议咸咈或谓此而不讨恐酿藩镇之乱公曰否非淮西泽潞比也或谓遣使招安且觇徼竞公曰否非淳化两川比也由是锋镝之祸息而疆境赖以全活者不啻千万计供亿之费省而公私赖以不困者亦不啻千万计吁以东人震惊仰望之私谈笑而挥之使背帖于席非智以定畧乎宁远辽人 人：之 咽喉东西络绎昼夜不息苟举措一失受祸比他卫尤剧征讨则有毁体裂肢逃山逾海之感遣使则有负曳鞭挞鬻产市婴之忧今耕者而餐曰公食之也织者而裳曰公衣之也父指其子祖指其孙曰公活之也非仁及众乎其师生父老相率而徵文于琼或问曰生祠古欤曰古也礼也义也公悯无辜之民横罹夷斮不计死生祸福以身任之力请于朝而得免义也民受公之恩非直于旦暮见公之容而思之又欲使其子若孙皆知所自礼也礼以义起古之道也昔文潞公泽及天下洛人生祠于资圣院张文定弭盗一方蜀人图像于益辽之祸起于仓卒深浅成败不可测而文定自外入又得伸缩自由公视之又难也而公才望日隆安知不为路公祠公讳铣扬州人石塘其号也
?游千山记
前御史 程启充
在昔虞舜肇十有二州惟辽为营州故域自石晋沦入契丹下及胡元遂为异区山川阻于中土几五百年高皇帝恢复禹迹始入职方千山去襄平六十里许秀峰迭嶂绵亘数百千重引诸蕃瓯脱南抱辽阳𡽱嶪蓊郁时有佳气如海市然嘉靖丁亥馀谴戍抚顺壬辰往屯蒲河怅怅弗获登丙申三月乃迁锦州道出襄平于是戒期秣马命仆庀需丁亥朏同徐子文华刘子琦往游时副总兵李景良分镇兹土属有疆圉之警遣其门子尚文先往馀偕二子暨旧将军高大恩出自南门与李君别过八里庄历石门石门路多欹侧逾岭下平岗国子生韩承训继至饮马于溪行复数里至沙河高将军先戒赵氏饭饭已陆都阃继宗乃至渡河过钓鱼台台高三十尺盖屯戍旧址俗传讹也迤台西南沿流而上有温泉莹洁可鉴浴之甚适出饮树下西折入山数里抵祖越寺路峻不可乘步自山门渡木桥即禅床假寐山僧供馔起而啖旃去登万佛阁阁倚山腰崇十馀丈缘崖旋转越飞梁而入凭栏四顾天风泠然群子耸兢以下张灯设宴夜分就寝高韩二子复呼酒剧谈不休余鼾息达旦为戊子日也乃循东山望螺蜂拊太极石入岩洞洞高不满丈深倍之广半深俯瞰万佛阁已在下方矣遂砻石题名并书所赋诗前山有亭曰一览复留饮已乃遵故道迤西而北入龙泉寺登陟半祖越山巅有泉僧人引注瓮中分流下舍是日刘都阃大章徐都阃府至自辽阳李公子以疾陆都阃以公事辞回晡时往中会出而乘乱溪而东半途刘一夔先驰山麓扫盘石灌木依焉席地飞膓久之去岩壑窈窕僧房半出云间下马拄杖两童子挟从诸公后比入寺筋力疲矣主人复强以酒馀醉占近律乃卧己丑寺僧设斋供索馀大书行憩大树下人境空寂翛然有遣世之想西峰危险韩刘二子独往引满举白声振林樾客有吹胡笳者众皆愀然寺址与山形背徐子指昼宜向巽方老衲曰废基而然众皆吒起往视之规模弘廓不省何时建也复饮数觥去之大安大安违龙泉西南可八九里陡绝污陷乃迂东而南乘二十里所步三之一悬崖怪石后先抱挹抚孤松瞰深壑奇花异草错杂如绣徐子渴甚啜凉汤数碗前驺忽作声众笑曰是非松下喝道耶遂彻之行复里馀隍堂中开诸山罗列高爽恢旷视他寺为最西峰空洞倚天徐子题曰通明云是夕有雨意翌日庚寅晴霁豁然七子皆有诗馀为书之乃登中峰顾瞻京国远眺朔漠山海混茫决眦无尽峰之东有罗汉洞高寒袭人余索酒饮且醉与徐子刘子联句因是已猿引过西崦行行且坐数息至双井一在树下一在乱石间泉甚甘冽又数息抵仙人台台本峭壁高数仞西逼断崖其深莫测悬北隅以木梯登望之股栗乃购健卒匍匐而上上有石坪九仙环弈焉自仙人台寻香岩寺下入磎穽石齿啮足荆棘塞路嵖岈不可杖下可并趾以疋布缚胸臆仆夫从后挽之扶藤侧足盘跚而步甚危也刘子先去徐子去馀数武摘仙花以诗赠余馀倚声和之趺坐石上少休因忆往年游峨眉张宪副凤羾王运使宣章太守寓之安都谏盘与俱四子蜀产也相继化去馀二人者垂老谴斥置身殊邻相视惨怛追赋往事诗成行放陂陀一聋老进麦饼值饥腹食之厌问其姓氏笑而不答乃下平峪至寺前盖自大安山行几二十里衰残困惫卧僧房时许起视山岗两浮图相向争峙遂由香岩再往祖越从者病取道石桥宿南村农家回望诸峰如在天上矣唯兹山之胜宏阔秀丽奇怪幽阒险绝孕结磅礴盘据态状变幻不可述置之中州当与五岳等其博厚过之僻在东服高人词客好奇探讨不一至焉往代金石无传文献不足遂成湮泯世之物理幸不幸如何也昔柳州山水以子厚显顾馀劣陋奇胜大凡弗克摸拟五日得诗三十七章唯是剪焉夫兹戎马之区走集无虞行旅有赖故二三子得与登适馀罪隶也亦获投戈赋诗缔造安攘敢忘所由来也乎哉为是私有所虞窃并记其始末
○叙
医闾先生集叙
肃清辽海诗册序
华表观诗序
?医闾先生集叙
巡抚都御史 李承勋
予昔从伯氏世卿于大崖山中读书至古之学者为己大崖慨然叹而问曰今天下有若人乎予未能对复叹曰白沙陈先生公甫医闾贺先生克恭真其人也吾将焚举子业从之游越数载还自白沙称其绪论以为人心通塞往来之机生生化化之妙有非见闻所及者必深思而自得之未易言也白沙之学以自得为宗吃紧工夫全在涵养端居静坐不为私妄间隔则心虚气灵天理流通大本立矣喜怒未发而非空万感交集而不动舍是而滞碍于形器支离于占毕力愈劳而心愈乱不足以语道矣故其诗云吾能握其机安用窥尘编先生之学亦出陈氏在谏垣时闻为己端默之旨笃信不疑谢病归构小斋读书其中随事体验未知其要潜心玩味杜门不出者十馀年乃见实理充塞无间化机显行莫非道体事事物物各具本然实理吾人之学不必求之高远在主敬以收放心勿忘勿助循其所谓本然者而已故为臣必尽其忠为子必尽其孝推之家庭里閈间冠婚葬祭服食起居必求本然之理而力行之久久纯熟心迹相应不期于人而人自信有边将扑杀献绩者见先生即吐实曰不忍欺也城中乱卒焚劫不入其坊人扶先生往谕之众见即罗拜而泣曰吾父也遂解散待罪城赖以全非盛德能至是乎尝并而论之二先生之学均于为己白沙资质高明而虚静涵养之益为多故所见高妙至其德立道尊体任自然从容和易不事矫饰不善学者见其暮年气象之可亲而不知其早岁自治之甚力惮深思而欲径造自然怠克治而欲妄效和易故多流于放荡先生性本笃实其学主于躬行循循然自下学始法地之下以固其基法地之广以聚其业如是而自治如是而诲人如是而始如是而终笃实之积光辉发越桀黠者心服而献城叛乱者醉德而革面予昔抚东土访先生之闾见其子乡进土士咨文行不忝所生又闻有老门生百户胡深者亟欲招致匿不肯见先生之风高矣远矣今夏士谘辈录先生言行若诗若文若奏议共若予 予：于 卷遗予于戏先生之学本不可以言语文字求今先生往矣舍言语文字何以见先生之心谨序而传之先生讳钦世为定海人以戎籍隶辽之义州卫登成化丙戌进士任户科给事中养疾回隐居医闾山下克恭其字也辽人无老少贵贱至今称为医闾先生云
?肃清辽海诗册序
徐景嵩
维扬石塘曾子以监察御史按辽之明年为嘉靖乙未越三月己丑辽阳军士变巡抚九川吕公被执盖有激而然也官吏多逋城门昼闭远近惶惧莫之所为时石塘南巡行次复州之栾古驿值夜已就寝矣报至即起而叹曰斯地也斯人也素号易治今也一至此乎吾不往变不止乃即日自栾古驰还至则释九川之执启九门之闭饬作俑之官杖闭城之卒条陈大义榜示通卫威肃恩温人心始定越四月辛亥九川乃还广宁丙辰乃复为广宁军士所执是夜抚顺军十亦执其备御并劫其家焉报至乃又叹曰嗟呼一之谓甚况至再乎至三乎乃廉得三城首祸者各若干人分遣官兵密以方略授之越七月甲子悉就擒无一人得脱者八月癸丑咸伏诛由是居者喜行者庆皆曰吾徒从此卧始贴席矣洪维我国家肇置三边以藩中夏上维下顺内宁外安百七十年太平之业实基于此第迩年以来人谋弗臧往往激成地方之变即如曩者大同之役是已彼时虽仰仗朝廷威德稍稍抚定然其计劳费兵盖数万人襁数百万缗云嗟乎吾辽今日之变视大同岂异也当是时使非石塘急返南巡之辔以纾同室之鬬则狂卒逞骑虎之势良民罹池鱼之殃庸知其祸不有甚于大同哉况事闻当宁而一二言臣相与倡为攻讨之说以阴斥石塘安辑之计者尚啧啧也向使其说获行庸讵知其劳与费不又有甚于大同哉是故兹役也人皆为石塘危之而石塘乃独雍容整暇不动声色而坐销滔天之变于谈笑之顷是虽庙堂密画动中机宜而石塘临事不眩制变不扰之功要自不可诬也尝见石塘过永平之无宁道中有句云东巡去去惭无补愿取三河永不惊是时吾辽尚无恙也石塘乃于登车揽辔之初即有思患预防之虑而其胸中浩然之气集义之学折冲之才蔼然见于言意之表则夫今日所以销是变者信为不偶而其为功也不亦大哉是故大者举则编者可推矣书曰功懋懋赏夫石塘之功亦既懋矣而天子嘉焉将京堂是迁懋以赏也不亦宜乎诗云乐只君予殿天子之邦乐只君子万福攸同石塘之谓也石塘行有日矣其门下士杨生振纪胡生奇勋辈各为诗歌以道其行而以序属某且曰仁者赠人以言顾子言焉夫石塘有大功于吾辽而某固辽产也被惠实先焉奚敢以不文辞乃僭题其首曰肃清辽海而为序归之然皆实纪也非敢为佞也
?华表观诗序
分守参议 俞宪
传称丁令威仙成化为白鹤后集辽东华表柱吟一诗而去其诗盖右方云柱在辽阳后仓岁久堙灭所存一二刓石耳弘治甲寅有监司按辽尝补柱创碑镌仙诗于碑上而叙记所由并论仙之有无语颇备今其石亦断缺不可成诵监司之名亦剥落不可考矣夫自弘治迄今才一甲子而石已然况令威所集之柱又何能独存乎故仙之有无诚不可知亦不必深究独吊古兴怀感时悼往乃人情之不容已者是用立石以备兹城故迹且系以诗魏郡王光祖氏赋诗曰传言此地栖白鹤遗有仙人题柱诗残石那分千古字老松谁记万年枝东来紫气关云远南下沧洲海月知借间观前华表洞远公何日是来期无锡俞宪氏和诗曰边城白石几千载化鹤仙人尚有诗芳韵已随仙驾远疏松犹似鹤巢枝黄尘沧海凭谁见青镜流年祗自知兹地燕齐佳气接游心倘一遇安期时王以巡院阅仓因至其地而俞以分守遂得偕行云嘉靖甲寅秋九月三日
○经畧
奏复辽东边事疏
东南疆场
区处北虏疏
条议
发明律例以便征战疏
谨华夷以弭边患疏
会奏裁革内臣疏
使朝鲜回奏
马政奏
海运议
保障奏
严边防以预消虏患疏
填实辽东军伍奏
题为议处东南极边要害添设兵将控扼虏冲预防外患以永安重镇疏
录名贤以崇风教以光圣治疏
条陈辽东八事疏
补议经畧东方未尽事宜以安边境疏
议改副将职衔重事权以便战守疏
海道奏
条议
设立备御以抚西夷议
添设兵马以防东夷议
?奏复辽东边事疏 弘治六年二月
巡按御史 李善
切见辽东边事疲敝臣至辽阳开原询及故老皆曰宣德年间本镇初无边墙时唯严了望远烽堠海运直通辽阳铁岭以达开原故开原城西有曰老米湾者又旧行陆路自广宁直抵开原三百馀里先年烧荒东西兵马会合棊盘山东北至开原平顶山中有显州废城辽之中京肥饶之地不下万顷自毕恭立边后置之境外迩来三卫夷人肆意南侵渐入猪儿山老虎林辽河套等处假牧潜行伺隙入寇边方为害甚于昔时且沿边地多平漫土脉鹻卤递年春秋征夫四五万名粮饷万石无益边防徒劳人力初计所恃者辽水为险也夏旱水浅虏骑可涉冬寒冰冻如履坦途抄掠人畜不敢耕牧遂致田野荒芜边储虚耗仰给京运见今道路隔阻辽河又兼盘山牛庄低洼天雨连绵水辄泛溢行旅阻隔万一开原有警锦义广宁之兵何以应援且辽东孤悬一方番汉杂处辽河失守则辽阳不支辽阳不支畿辅之地岂能宴然也哉臣虑及此不能不为之寒心也计今开复旧路墩空城堡了守官军往来道里可减三之二其山泽之利舟楫之便肥饶之田岂胜言哉又以形势大畧言则锦义为西路广宁为中路辽阳为东路开原为北路酌量远近联络声势随机应变彼此相援诚如常山之蛇首尾相应辽疆可拟盘石矣一原设各城沿边墩台自广宁起至开原平顶山止延袤八百馀里该墙一十四万四千丈墩台二百六十五座了守官军一千五百四员名若以新展垣墙算过三百馀里共墙五万四千丈沿边该设墩台每二里立墩一座共台二百五十座大台五十座小台一百座馀下墩台一百一十五座一开原地方平顶山墩起至广宁地方棊盘山墩止沿边按马营堡二十处共马步官军舍馀四千一百八十一员名一今新展城堡止用五座立二所三站腰角台四座
?东南疆场
巡按御史 胡文举
辽东汤站堡东地名九连城及夹江等处地土虽广阔膏腴实与朝鲜接界先年边民私垦盗耕随禁随弛嘉靖年来奸民周伟等将前田强占又越开马耳山等岛共田一百九十馀顷朝鲜因见华夷之民住种混杂交通行窃地方受害尊敬上国难以禁治咨行都司转呈巡按衙门委官勘明查革分立石碑三座俱刻辽东军民不许在此住种朝鲜军民不许在此采取至嘉靖十六年周伟等将碑内不字改凿为本字仍纠同积恶达官并刁民何仲信等群奸集计占种陆续盗卖并指称打点诓收过住户陈通徐钊等八十馀名得银一千一百馀两某岁朦告承种起科弊害多端复将勘阻官员捏本奏称盗卖疆土准行巡按衙门随行该道胡谐选委指挥瓢守清经历杨一揆踏勘呈报巡按御史胡文举议得国初以鸭绿江为界东属朝鲜西属辽东且汤站堡所辖马耳山虾泥沟等处又系虏寇出没要路频年争讼骚扰边衅不息具疏奏将诓害官民照例问遣改立石碑刻匾禁谕所属军民不许在此住种仍行都司备咨朝鲜严禁夷民再不许越江采取令该堡每月差夜不收八名轮流巡视通同事发一体例遣月终官具甘结并差人姓名报查永为定规积弊顿祛奸恶知警华夷界严边境宁靖矣
?区处北虏疏
致仕知州义州人 张钺
一守边更备之策大抵虏得志于中国者不越乎劲马奔冲齐勇若一设伏于险令饵诱之二端是也夫中国之所能者步战也所不能者马战也北虏之所能者马战也所不能者步战也今中国弃其所长之步战而专用所短之马战北虏则专用所长之马战而不用所短之步战彼得我失我不知变而恒守旧规此北虏之所以屡入而屡得志也自宣德之世匈奴畏威其来多不过百十馀少或至二三十骑我惟利于用马而步卒之追逐者往往不及今其来犯少者不下数千多者或数万我虽全用步战尚不能支况全用马乎虏人驰其所闲之劲马张其所熟之强弓蹄踏尘突倐尔阴霾昼晦弦鸣矢注迅于风雨雷电中国之士见势如此自料骑不如彼之驯射不如彼之准骑射弗如而冲突又如此之甚于是下马拒之冀以得利殊不料黠虏知机乘此时而益横吾马惊畏闻其臭而乱驰马骇人乱不败得乎又虏入吾境必先设伏令饵诱之中国将士不知其诈动辄寡谋轻进虏兵四起遂堕其计彼伏深而不见伺我逾险兵众必有不属乘我不属而横突之几何而不为所败哉此其术最工其机最险古今蹈此辙而不悟哀哉今欲破敌术亦不难如贼设伏垂饵吾稍知持重静以待之久则自散而无能为矣为今之计以军士论之马军须四分步军须六分以兵器论之长兵以制远短兵以制近夫枪虽短矣古人用之以制近今则舍之专用弓箭弓箭虽长人怯而发射无的准与无何异故虏人敢驰入吾阵由无枪制之于近也弩虽迟矣古人用之以制远今则舍之而专用神铳虽长三发而火药不能施与无之何殊故虏人敢践吾行伍由无弩射之于远也又今之团牌即盾之别名制形与盾异而甚利于拒马今则忽之仅有名存臣以为三物皆不可废当与今常用之弓箭神铳五者杂用之可也如大堡五十人马军二十人皆操弓箭步军三十人十人操长枪五人操团牌十人操弓弩五人操神铳行营则马军二十人番休为游骑探敌取疾追亡逐利皆马军为之也临阵则马军十人间置于步军二十人中使之外以拒敌馀十人使之内守有间则与前十人番休为外拒贼冲而远则用弓弩神铳三长兵击射之贼冲而近则用团牌长枪三短兵拒刺之所谓长短互用是也且牌舞虏马必惊而难前枪刺贼刃必短而不及马步相参长短互用破之必矣借令虏马不惊务欲决死其势将有不徒然者缘步兵无马势难退避只得直前死战马军之寡既夹制于步兵之众只得致死而难退士皆致死何攻不拔何战不胜虏之冲突不足虑矣又马减步增不但恃之却敌且省有司刍秣之费十分之六此又足国之道也
一严战弭兵之策臣谓战守虽二事实不可偏废是故古之为国者可战则责之战不取拘于守也可守则责之守不敢轻于战也若可战而责之守是示敌以怯无义之勇矣可守而责之战是伤其威无仁之爱矣圣朝自正统己巳至弘治庚戌惟战之一事寥寥无闻虽于其间止有一二之小捷皆干赏蹈利之诡图非有堂堂之阵正正之旗关安危大计而战者若是者不但示敌以怯且招之寇也我既示怯而招之而虏之恣肆又何怪哉虏既恣肆而犯我不已再有何嫌而不敢与之战臣所谓战非就之攻伐如卫霍之举也亦非谓诱之来寇如王恢之计也谓因其犯我疆场励吾将士与之殊死以战使之痛切惩创必不敢轻犯盖此一战臣知其必胜者以虏习胜而不虞我更其备也虏不虞则虏不败而何盖兵分则势弱势弱则大举莫能御而徒弃甲兵于无用臣欲收诸小堡之兵聚之冲要大城大城之兵可备五六千以势强而可与之决战惟所患者无如是之将耳夫将者国之辅也沿边之将专城而拥众者在在有之然皆不知用人以至弱其国者类非才之不足也类非任之不重也由赏与罚之废以至此耳盖赏罚者决胜之机也故赏公则廉者动心而致命贪者其有不然乎罚公则怯者畏威而致死勇者其有不然乎廉贪怯勇四者用命致之亦无难为矣今之用兵或全军败没止行降级之罚或立毫芒之小功或传斩首之虚报皆冒上赏刑赏不中人无劝畏孰肯致命而立大功哉边患不息武功不竞此之故也
?条议
生员锦州人 秦桐
一先年力差民咸称便盖缘不纯用银凡物可以折之后改银差比照有司三等九则纳银若体而行之谁云不可奈何立法愈密生弊愈多库收之留难万状奸吏之朽 朽：巧 取百端其馀应支银两反尔迟延旗吏反尔负累此又所当革者也
一有田则有租理法诚宜但边方之于有司不可例论也试以辽言之昔太祖高皇帝汛扫胡元恢复北鄙辽之西北有大宁等路幅𢄙颇广后太宗文皇帝调胡兵以靖内难遂将大宁路暨辽之大半诸卫赏朵颜诸夷止留数卫以为朝鲜贡道其地长而隘拟诸人身宁远前屯为辽之咽喉锦义广宁为辽之两手海州辽阳为辽之腰胯屈伸之处沈阳铁岭开原为辽之两足皆迫临边鄙者也独盖州复州金州去夷渐远颇知蚕织民稍富庶乃调其官军各卫戍守为辽之腹心元气所以培植咽喉手足腰胯者也彼此相依谨能守御一或疲敝馀皆受病若加以重赋军民必不堪命其患不可胜言者矣此不可行者一也民饶俗劲易于激变往者已然于今恐效此不可行者二也东南迫大海西北近强胡高者多山陵下者多污泽其地宁前开铁尤促相距十里此不可行者三也夷情叵测甚难于防农夫已出耕作申归宴息此盖欲为而不得为视有司朝出暮入欲为而为之者异矣其夷患宁前铁岭尤多兹不可行者四也民拙不知蚕织土薄罔有所出布帛诸物之用咸取给于有司千金之子辄以陶朱称焉年凶无就食移粟之地事减无用力求利之途少值凶岁民遽逃散视有司生业多蓄积厚而耐灾异者殊矣此不可行者五也事类多端笔舌难状祖宗当肇造之初经畧四方其租赋之重轻疆理之要害广狭称量于神智之下者锱铢不爽矣是以徧税之法行于有司富庶之地轻税之恩庇夫边鄙寒苦之区兹岂恩厚于辽东而薄于有司法疏于辽东而密于有司耶直兹以上不可行之故耳若果可行祖宗当先为之矣奚待于今日耶正德初年逆瑾扇祸不察边系之重罔知边戍之难轻变祖宗之法奏遣评事魏讷徧税辽东边田激成叛乱贻害良民岂细故哉嘉靖八年巡抚都御史潘珍误听掊克之言复踵前辙以行之军民惶惧失措书生极陈利害遂已乃爰开告讦之门因而重税之兹风一行游食刁民反以获志贪官污吏因以成奸务本农家垂首丧气馀风至今未殄公私日益多事矣此所当革者也
一先年除屯田正粮外奏加关银粮样田粮巡抚米俱无额田岁拨馀丁输纳乃虚粮也嘉靖九年巡抚都御史潘珍奏请上项虚粮免纳将镇守副参等官庄田奏革招人佃种纳租以补虚粮之数又于民间起税馀田随等量加以益之夫加有田之旧税免无田之虚粮诚良法也但奸吏因缘为市于无知无势小民或全加者有之或半加者有之于权豪势要之家或全不加者有之或乘机开除者有之行不一二年虚粮仍纳而未免民税仍加而未除小民衔负累莫诉之冤奸吏收挪移开除之利此政务所当革者也
?发明律例以便征战疏
礼科给事中郡人 傅钥
切照各边将帅领兵截杀遇贼不肯交战询其所以皆以近例官军与贼交锋损伤数十人即问守备不设问拟充军听其言虽系推托之辞考其迹实有牵制之故伏睹大明律内主将不固守条下法意极为严明至于交锋损伤多寡俱不该载盖圣祖之意虑防将帅慢事失机者故有一定之法若其奋勇杀贼损伤多寡临时钦断不可拘一论也夫虏贼深入境内将士哨探得实领兵而出严师徒肃号令往而迎之不可谓之守备不设计锋镝之下虏若有伤我亦有损观汉之卫霍为将杀虏匈奴合八九百万而汉之士卒物故亦数万况其它乎但我之损伤者一一报官不敢隐匿贼之损伤者若非大败俱拖拽出境是以惟见我之损伤不见虏之首级戮力血战者皆无功而有罪闭门下营者乃容身而升官坐令老将遂其奸计勇士变为畏怯虏贼如入无人之境万姓徒抱无穷之恨边方之弊未有甚于此者也即今秋高 脱马字 肥边报方炽将来不测之患未有 有：可 逆睹若不先为议处通行九边严加戒约则将官顾忌如常士气顽钝愈甚何以靖安地方而望其成功也哉如蒙准言乞敕该部会同法司重为议拟今后守备将帅失误军机除律有正条外若拥众入境彼此众寡相当堪以交锋其将官推故闭门下营以致抢掠人畜而去军士虽无损伤将官仍要重治贼虽势重将官若奋勇鏖战退贼首级数少而损伤数多以退贼成功为重量行升赏纵使全无首级查其果系勇敢向前战有显迹即系武猛之士亦当谅其狥国之情恕其轻战之罪从宽而处如此一两阵后虏贼惜其性命不敢轻入将领无所顾忌敢于战鬬边方警少居民稍得安生矣
?谨华夷以弭边患疏
前人
切见辽东地方与三卫建州诸夷相接广宁开原马市与彼交易所以羁縻诸夷而便我中国也奈何往年各处地方官军往往与贼私交漏泄军机且又专事邀赏不振威令贼既通和时常进我边墙射猎牧放用得知我山川险夷城堡虚实道路远近所以深入腹里动辄得利只宜设立马市去处许之交易仍严加防范示以恩威各边索赏夷人各要省令远去百里之外封表山川住牧禁约不得近边凡到墙下便是犯边就令台军传报著令官军实时驱逐守边官员若再似前纵令入境牧放即问拟守备不设罪名
?会奏裁革内臣疏
巡抚都御史 潘珍 巡按都史 朱孔阳
切见辽东镇守内臣永乐间始于王彦彦父萨理蛮率众内附从征所向有功因责王彦以抚东夷监枪内臣始于宣德三年太监杨宣管收神枪开原分守监臣始于正统二年改杨宣以充任以后遂成故事相沿差委本镇密迩畿辅僻在东隅军民馈饷全仰挽运不满千里而内臣三员其何以堪且监枪所司止于一事又与镇守同居一城原领枪铳多给城堡自有主者知所慎重所谓监督不过簿书册籍会计数目耳开原虽称要害而逋逃困于徵求精锐销于剥削行伍凋惫屯堡空虚且又监丞参将期 期：朝 夕共处嫌隙易生见有异同动失机会况夫承平既久国势日张原无宣大之虏情幸有马市之系束抚剿苟得其道控制或可无虞官多民扰在在为病而穷边尤甚镇守之设无补地方之安危徒费岁月之供亿以上各官所当裁革兵部议复是年革去监枪及开原分守镇守仍旧
?使朝鲜回奏
修撰 龚用卿　 给事中 吴希孟
题为陈边务固边疆以图长治久安事臣等奉命诏谕朝鲜于辽东地方往来经历凡人情土俗安危利病见之颇真知之颇熟谨以有关地方者摛为五事伏乞详议施行
一增筑边城以备虏患访得辽东地方自广宁至开原旧有陆路不远三百馀里洪武永乐年间海运边储船只直抵开原今开原城西有地名老米湾是也正德年间始立边墙故沿河迤里随河之湾曲筑垒设墩延长八百馀里致将河套之利委弃城外为寇贼之资达虏肆意南侵深入腹心诸墩台瞻顾不支涣散不一窃谓自广宁至开原旧路宜因时修筑以八百里之兵力为三百里之守则用力专以八百里之城垣守三百里之地则地形简专则不分简则易见地有馀利人有馀财兵有馀勇算之上者也一疏通水利以奠民居窃见辽东一镇颇称沃壤惟平原易地疆界未明平冈深谷地形莫辨旱则赤地千里涝则漫为江湖一遇霖雨则麦田禾亩皆为车辙马迹伤残稼穑实可寒心至如盘山高平沙岭三处地形尤为高燥居人三五成群坐守一壑待哺涓流时若亢阳作暵则将取水于数十里之远看得镇城及屯堡等处见有低洼去处水流成迹可以疏浚便 便：使 远近相接大小相通流入大河不致阻塞如或河流隔远难以导引俱令疏导归之下流则旱有所潴涝有所泄矣
一议复海运以贻远谋访得辽东地方绵花布疋取给于山东由登来海船运送风帆顺便一日夜可达辽东旅顺口由是每年给散布花颇得实用近因正德初该府具奏暂解折色较之原领本色仅可当半照得原题止为风波损坏船只而不知致覆溺者每见辽东木植贱多顺为贸易且驾使之徒总摄之职不行用心亦或不保不知风波之患不独海运为然漕河时有之岂可惩羹吹虀况今辽东金复盖海四卫山氓亦各有船往来登辽贸易度活就令撑驾官船转运花布给与脚价编为号数则彼无私通之罪吾有公输之偿壮军气实边储矣
一查处军民以实行伍访得辽东军士守城十二屯田十八操司缺军屯田佥补在卫故绝原籍佥解近年以来名虽在册军已逃亡其间故绝者已经开释乃借马军之馀丁以抵补久逃者不敢开释却捏纸上之诡名为见在盖由清勾之法废而处补之无策故也伏乞敕下抚按选官清查逃故者明报在册在册者籍名不差则清勾有据粮饷不虚又访得辽东四方无赖之徒投报寄籍入自在安乐二州都司各卫经历司一姓报名数姓影射一丁在册数丁安闲今此流民居辽东之地种田衣食独不干辽东之事乎乞敕下抚按查考年力家产省令告补逃故军役如不愿解发还乡则军伍无缺民无游食矣
一清理马政以便人情访得辽东椿朋马价银两本为贫寒军士一时死马难于买补不如 如：知 纳银之数有定限而倒死之马无定期马死已买数年而银未得实领者有之调操官军更替回卫者有之况法久弊生浸渔射猎边军困苦加此马价马死价未得领又焉用此追银为哉乞止其徵追马死令自买补如果贫难连年马死三次将进贡夷马或苑马寺孳生马匹给与则军不苦于追征马不限于拖欠矣
?马政奏
苑马寺卿 冯时雍
臣查得永乐四年始设辽东苑马寺管辖六监二十四苑本寺正卿一少卿二寺丞四主簿一监正监副各一录事一每苑团 团：圉 长各一调编恩军四百六十馀名不知何年一并裁革今止存永宁一监清河深河二苑其恩军并种马因无额数故绝逃亡者无清勾补伍之益倒死种马者无补还原额之文遂使殷实者反无追陪之虞贫难者多负科驹之累至于前项裁革监苑牧地册籍不存界至无考查得弘治十三年差主事黄清将草场通行丈量共计三千七百六十二顷一十七亩三分派拨军馀领牧立碑存照奈何地接盖复屯种军馀于前项清出之数陆续侵占千馀亩连日 日：年 互相告争今若不查成法荡尽臣谨条为十事伏乞裁议施行
一查侵占以复牧地欲将主事黄清查过之数履亩丈量就令伐石立碣高筑封堆永为遵守
一定种额以责成效查得本寺先年清出牧地三千七百六十二顷一十七亩三分清深二苑见牧牛马并驹骒合三千九百二十七匹头总两苑所牧不及一苑之数合无于清河苑定拟二千一百匹深河苑定拟一千九百匹倒失者买补齿老者变易不许拖欠以亏额数永为遵守
一酌时宜以定军牧欲查将两苑各户上中人等每五人为伍共攒一槽领养骒马四匹搭配儿马一匹拨与馀丁五名贴养遇本槽种马倒死及亏欠驹子十人均派陪补一则杜其抵换盗卖之弊一则宽其陪补价值之难
一沙汰驽马以易良种欲查将两苑种马齿老瞎瘸及瘦损飘沙并驹子短促缩小者估计时值令本军变卖价银纳官其种马照依今拟定数目缺少者动支相应银两辏前马价定买四尺以上儿骒马匹务足额数验印给发永为种本
一除均徭宽陪补以免逋逃查得本寺及监苑岁用银两通共五百二两三钱但各军馀丁多系养马身役每年轮当寺厅监苑力差贴并伙食轮当小甲倒死亏欠买补马匹是以一人之身当此重并之役故逋逃日众亏欠日多至于倒死马匹查系年老及有膘息偶患急症者系儿马令本伍十人均派银七两骒马五两各纳官辏银买补系别项倒失者仍追补还官骒马宽为二年一驹亏欠者追银三两连生两驹者将一驹准后亏欠数
一置马厩时聚散以保蕃育查得二苑军馀率皆依山近水任日住牧日夜不收至于秋冬水冷草枯风气峭寒往往生病倒死合无将近苑军馀各照本伍伙盖厂房以远就近以寡就多俱令四月以后日出撒放日入收回自十月以至三月俱令各伍攒槽喂养逐日点闸如有瘦损比较罚治
一定储蓄以便秣饲拟力差以免重并臣查得二苑军馀九千九百二十名前定拟种马四千匹每千匹正养贴养法当用军馀二千名通共八千名监苑应当力差人役岁用二百五十三名馀剩空闲一千九百二十名除一千名每名纳银五钱备买马价馀剩九百二十名应当力差如此则头项各别而差徭不致重并储蓄有备而马匹必至壮长矣
一清查逃绝以补缺伍臣查得自永乐四年开设监苑充发恩军四百六十馀名今该监止实在恩军三百一名尚缺一百五十九名卷案既已不存清册又无填注以致军伍空缺领牧乏人乞敕该部查将永乐年间原充发恩军及草场地亩种马各额数清册发下本寺查对仍限一年一造永为定规
一张设官吏以便点视承行大抵欲照陕西事例量复寺丞一员驻札永宁监督令监苑等官点闸马匹主簿厅吏典乞拨给一名承行如此则任官有督责之效职官无代吏之嫌矣
一时俵给以存种额臣切以朝廷设立监苑正为边方紧急声息俵给骑操之用但骒本常存则孳生有地齿岁不及则骑操易损二者乖为 为：违 马政之蠹也查得嘉靖九年义州报到声息一时缺马骑操遂将该监种骒儿马一概俵给后虽买补顶补终难齐一合无今后自定拟种额之后驹骒必待四岁以上方许俵给骑操不得将种马一概俵去夺种本以救目前断群牧以求蕃育计之左而谋之拙斯马政之所以不振也
?海运议
边备佥事 刘九容
海运之废已非一年若以打造船只装运布花为名则价值苦征取之难造作惜人工之费使执风波险阻之说查屡年不缺之卷不问船何如造法何如立与夫脚价之省费木料之大小水夫之多寡万无可通之时看得辽东三面阻夷如物坠囊中出入无路幸有旅顺口一带似天造地设阴为为 为：衍文 辽东之门户也自唐以来久为经行之路数十年闭而不开何古今通塞之不相侔与况山东与辽名为一省如人一身当使元气周流而无滞兹者关隔于中使两地邀越千里若不相属不图转运之利反置诸无用之地矣又况军民人等偶闻欲开海运不啻重见天日远迩欢腾不止金州一隅而己人情如此地理可知为今之计随民间有力者各置船只从先年故道自先贸易往过来续如陆路然登金两岸官司设法稽查其岁月布花仍依原议徵收折色照旧从关起解如此庶事不假岁月而举当道亦不惮烦劳而允矣
?保障奏
巡按御史 温景葵
切见今年兵部衙门题准军职犯该边方立功者许纳银纳马赎罪免其立功千百户镇抚指挥都指挥纳各有差系边镇者就于抚按衙门告纳然独不及于边事充军为民死罪者以其所犯刑辟重大不敢轻贷故耳迩因国家多事将材乏人往往将死罪如戴纶等咸赦除之擢为将领其充军以下而用之不可胜数近该兵部又题奉钦依为急缺将官推用事亦欲拔取罪废之人是其方坠 坠：退 而退 退：最 诸渊复进而加诸膝曾不假尺寸之法以苦其心志固一时权宜之举未免开侥幸之路每见有等无耻之徒遂以为得计愈多放肆之意畧无惩创之心乃谓苟全性命者为明哲谓损驱死事者为蚩愚流弊至此苟不急为堤防之日益就下恐将来甘心败北之将愈多而以身许国之士愈鲜矣臣欲自今以后凡失机宜该死罪充军为民除情犯可恶庸才无足取者遵照常宪重处不容轻贷外查有真正年力未衰向经战阵堪为冲锋破敌极冲要害之用而情犯又在可原者亦要比附立功纳赎事例银数从复位拟至罄其囊橐而倾其产业亦不为厉抚按先将原犯缘由拟赎银数及堪用情状奏请待报追究还职然后得而起用之今在于辽此等罪犯颇多籍其赎罪之资以为修堡之费是以其所殃民者为保民之用以其所病国者为助国之需虽未尽法以褫其职以戮其身尤能重罚以示其罪以致其警上可以存国法之一二下可以济边费之万千是不谓一举而两得乎
?严边防以预消虏患疏
监察御史郡人 齐宗道
臣闻中国内也四夷外也忧在内者本也忧在外者末也夫既有本末内外之分则制御之道必专用力于内者本者而其末其外则自治矣我国家设立九边以界限华夷西自甘肃东抵辽东各分重镇统之以主将分之以偏裨树以封疆立为信地兵马各欲其精锐粮饷各欲其充足墙垣各欲其坚厚则守之甚易而虏犯亦难近来 来：年 以来将骄卒惰兵弱食寡一镇有警则动调他镇之兵调遣无策糜费不赀不惟中国有顾此失彼之虞而夷狄亦且获声东击西之利如往年虏犯宣大三关则调延绥辽东之兵虏即犯延绥矣延绥有失又调山西辽东之兵虏即犯远东矣仰惟我皇上加意宣大三关给发甚多又幸边臣效力修筑得策近虽虏犯未能深入延绥自失事之后边臣亦蒙重谴而庙谋亦颇经虑兹二年来宣大三关陕西延绥经畧颇可惟辽东则虏骑深入杀掠甚惨且辽东一镇九十城堡边墙延长一千二百馀里官军号称十万三分屯军七分戍守马步官军虽有七万之名其逃亡事故老弱不堪可借力者不满四万如今年该镇奏请添兵则称全辽之兵止得三万分为十枝以一千二百里之边仅有三万之兵先年止御福馀泰宁朵颜三卫及毛怜建州之夷尚尔有失今则北虏乘虚而知辽之可犯矣且夷狄之性犹犬然投骨于地群然而争者犬之常也虏既深入杀掠人畜已愈十万全利而归未遭一挫则虏之再犯辽东也必矣近来宣大传报皆称虏营东行兵部屡行辽东堤 堤：防 备此该镇边臣所以急于请兵而兵部题覆亦以京管人马六千应之又调保定山东枪箭手五百馀名其计非不善也不过为目前之计耳况调去之兵远涉二千里未必可用而师行粮从日费数百矧辽东边患深冬尤急倘岁烦调边则老师匮财深有可虑又况辽东之兵月支粮一石折银二钱五分日计八厘而客兵日支四分以一军则兼辽兵五人之食辽东之马价值不过七八两而京军俵发一马皆民间三四十两之费以一马又值四五马之价此诚调遣之无策糜费之不赀也为今之计莫逾于如该镇之议修边墙行令就彼招兵多造火器为得策也伏望皇上轸念辽东重镇为京师左臂且连遭虏患残破已极势不能支敕下兵部从长议处勿为目前之计必图久远之规勿徒虚费为无益必责实效而有成辽东边墙倾圮极矣速如宣大山西之修筑高厚如其制壕堑如其制而封疆渐修矣辽东兵马单弱极矣速如近年山西之添设辽河之西锦州为冲要适中添一参将招兵三千以应援河西辽河之东海州为冲要适中添一参将招兵三千以应援河东况本处将官都指挥指挥千百户舍丁及各卫经历司镇抚苑马寺各招百名下馀丁空闲数多且皆富豪殷实精壮可用法令一行三丁抽一则精兵可得其粮饷亦照辽东旧兵支给以客兵一季之费可足一年其似今日之调遣为益多矣辽东禁造火器不产硝磺乏用极矣速赴山西将各样火器咨取照样自行打造其硝磺查比往年加倍给发庶利器有备矣修边足兵制器非得人不可必责成该镇抚镇等官勿得照常虚应故事徒费钱粮速令如议招兵如议制造一年之内务要边垣可恃兵马可用器械可充如有不效加以图法工完之后凡遇镇守参游备御守堡等官或有升任革任行令巡抚御史核实该管地方边墙无有倾坏兵器无有损失方许离任庶将知畏法兵不患寡而永久有赖矣仍乞敕户兵二部作速约算发给修边招兵银两差官解送该镇巡抚管粮郎中协心会议趁时籴买置办先自紧急修筑其馀照样节次议处一劳永逸而辽东又可保如今之宣大三关兵可止调费可止给上以纾九重东顾之忧下以慰全辽数万生灵紧急之望矣臣待罪言官生长其地有所见闻冒昧上陈臣无任恳恻惶悚之至
?填实辽东军伍奏
巡抚都御史 王之诰
其畧曰辽自顷岁异常变灾之后人民死徙殆尽又北虏幸灾乘虚侵掠遗孑残黎死于兵燹者又不知其数以故所在城堡处处空虚每一大城之中旧有数千百家者今寥落百十家而已一大堡之中旧有百五六十家者今荒凉七八舍而已村落丘墟蒿莱满目萧条之状不忍殚述又有城堡而无人民即有金汤之固谁与为守也有营伍而鲜士卒即有韩白之将谁与为战也夫御戎之策战与守而已今两无足恃则岂可不为之寒心哉谨冐昧上陈而惟填实空虚城堡为说
一申明勾补事例照得本镇各营军伍十分空缺不得已将各官下舍丁各军下应差馀丁与寄籍人户尽数搜括编补军伍尚不足三分之一又先年因广宁镇静堡缺军议先招募五百名每名给与庐舍银五两招募二年之上至今不满百人虽因边操危险人不乐从而人丁之消耗亦自可见矣故今日空缺军伍舍清勾之外更无别法可以充实者但清勾之政因循日久建议者以为常谈奉行者以为故事文书一行东之高阁而州县官吏又复通同里书多方埋没以见在为挨无以活户为故绝移甲就乙更张作李尺籍漫漶至不可考徒有清勾之名畧无解补之实先该前巡抚都御史吉澄条陈该兵部复议题奉圣旨不为不严但各省清军衙门利害不切己身视为末务亦未见勾解前来夫本镇既已无人顶补各省又不佥解军五何由而得充哉臣愚以为此责成不专之故也乞敕该部再加酌议上请将各省抚按官特加玺书一道明白开载本镇急缺军伍缘由责令各严督清军等官将本镇逃绝军人照册逐名清出拘连妻小勒限差人解发前来著伍补役取卫所收管缴照每年终各抚按官将勾解过军士姓名造册奏缴清册送部查覆仍照原议清军官以十分为率不及八分者听巡按衙门指名参治若巡按衙门姑息不行参治听该部径自参奏施行三年之内清解完足方许缴敕如此则责成既专奉行自谨勾解当有实效而营伍不患其不充矣

?题为议处东南极边要害添设兵将控扼虏冲预防外患以永安重镇疏
前人
议照本镇河东地方自辽阳而北抵开原虽皆极边重地
然兵将联络声势相倚如常
山蛇势首尾交应
经制已备无容别
议者惟此东南一隅
幅𢄙千里
深山广谷
逋逃渊薮
居民散处
孳畜繁盛
素称乐土
而全镇命脉
实于此中寄之
但迩年以来
虏患充斥
而沿边城堡兵力单寡
莫能捍御
辽阳副将又相去阻远
贼入然后驰报
报至然后发兵
山路崎岖奔驱数日
贼已饱掠出境
而我兵竟不得一遇
士马徒劳无济实用
故大入则大掠
小入则小掠
甚至掠去而地方官隐匿不报
上司竟不得与闻者
以其僻远而人迹罕至耳
此则目前东虏之患如此然
臣犹有隐忧焉
由江沿而西抵辽阳
又朝鲜入贡必由之路
江沿与朝鲜接壤止隔鸭绿一江耳
臣近至江沿
观九连城
登马耳山
俯视彼之爱州
楼橹相望宛在目前
闻其城中
常驻精兵数
千而法禁甚严
虽云防外患
其实兼备我也
惟我皇上圣德如天
无远弗届四夷左袵罔不宾服
区区海邦方覆帱于圣化之中驯习乎
礼义之俗固无足虑
然虎豹在山之势不可不严
而桑土缪户之计尤所当预故
臣常怀杞人之忧
延访众论佥谓宜于前项适中之处
添分守参将一员
募兵三千分驻各城
以扼虏之咽吭
因以弹压海邦
销其邪心以弭将来未形之患
反复思维
未敢轻举
就经行委各道寺查勘
回报前来而臣又亲历其地
徧观险要
访询父老
诹谘道路
众口一词同然称便将不止如该道寺所称三事而已且有十利焉
盖据险扼吭控制东夷使之不得深入扰我耕牧其利一也
兵力既聚且战且耕沿边膏腴尽得垦辟以广地利其利二也
兵力既众伸缩由我或立栅筑垣以严华夷之限或出塞捣巢以荡犬羊之穴无所不可其利三也
收给逋逃归之尺伍使之不啸聚以弭腹心之患其利四也
慑伏山中归附土人使之习于礼法以革其犷悍之风其利五也
与辽阳副总兵画界分守使之得以专力一方而清河以西长定以东无顾彼失此之患有朝发夕至之便其利六也
入冬北虏大举或如四十一年由海州新开河入犯南卫
则此兵从凤凰城可以驰援金州扼其南下或如去冬由黄泥洼入犯辽阳则此兵从草河堡可以驰援甜水阻其东奔而东南山谷海滨之民可免其再罹荼毒之惨其利七也
东南之民既安则生齿自繁生齿繁则野田自辟勾军买马兴废补弊事事易举而全辽之气势由此益壮其利八也
气势既壮东夷北虏自然畏惮边患宁息其利九也
乃其大者则弹压朝鲜销其邪心永守藩臣之节益昭我皇上柔服远人之化其利十也
凡此十利者
度之机宜
参之舆论
较然明著非出料想
臣虽愚陋不识大计
然千虑一得圣人择焉
断无可疑者矣
然臣所虑者
不难于设将而难于募兵
如往年议设宁前镇武二游击各募兵三千悬募日久竟无一人相应者
后不得已
将各营见在军士零碎抽拨凑成营伍
挪此就彼撤东补西至今有遗憾焉
臣为此惧诚恐
一旦题奉允旨
责臣施行而兵无所出
则臣虚罔之罪死且有馀辜矣
故先冒昧分投委官于东南山军民杂处之处
揭榜晓谕凡各处流移避差人户远引客商已经立有产业不得远乡及凡军民人等犯该徒杖以下罪名
可以原免者俱准开豁许其应募就近编入军伍
又每军拨给帮丁四名由是人心乐从一月之间已得一千五百馀名中间自备鞍马情愿报效者不下一二百名
其馀三四百名陆续可完推原其故
盖山中之民频年遭虏积愤已深愿出死力共灭此虏久矣
故一闻募兵之令而响应如是不然是岂可以刑驱势迫者耶
及照先年募军俱有衣装之资多或十两少或五两
臣今就近召募比之远戍少间每军量给银三两以三千人计之共该银九千两
又照各营军士马步相兼共该给马一千五百匹内除二百名情愿自备鞍马不给外仍该一千三百匹每匹该马价银一十二两共该银一万五千六百两
二项总该银二万四千六百两
通应题请颁给帑银但今各边多事岁入有限臣又何敢不仰体庙堂经费之难
以廑当事者之忧哉臣查得先年议募宁前游兵三千兵每名降发召募银五两
共一万五千两后因召募不出将各营见在官军抽补每军止给银二两
其馀银两见贮宁远库中
今该营军士先该臣等题准拨给田土营房安插已定前项银两无所用之臣愚欲将此银给与新军每名三两以为衣装之资
取彼馀赀充此实用无烦请发而事亦兼济矣至于马匹该臣先后二次题请共发到太仆寺马价四万四千两臣照原题马匹数目酌量时估分发各营收买膘壮好马公同印验骑操外中间撙节颇有馀剩可得马一千匹
臣会同总兵官佟登督同委官牙行于广宁马市陆续将完其馀三百匹
容臣等从容随宜区处
亦不敢仰给帑银也
以上兵马俱有次第
但新募之卒
志意未定
新设之营
百事草创
必得材勇有守谙练老成参将一员
令其统领前项募军
驻札险山
分守靉阳地方
就拨靉阳守备所辖一十二城堡与新修媳妇山宁东堡俱令统属
照例请给敕书符验旗牌
令其钦遵行事
依听臣等节制
与辽阳副总兵亦照近题事理
得以随宜调度
如此则新立之营
新募之卒均有攸赖
臣之所谓十利者亦可望其次第驯致矣

?录名贤以崇风教以光圣治疏
前人
臣闻彰往以劝来树风以善俗自古帝王砺世磨钝之具也且边方用武之地贤才尤为难得即使少能自拔于风声气习之外有一行一节可录犹当表扬而旌别之况能以圣贤修身明道经世范俗之学为已任者乎臣窃见辽东地方都司所辖义州卫已故户科给事中贺钦崛起边方力崇正学立朝未久告疾遄归闭门谢事涵养纯粹其为学也以身心为要其诲人也以忠孝为先闾闾闻其教而与礼让之风悍卒感其言而消离叛之志疏陈四事非托空言化行一方足占实用诚躬行而有得非欺世以盗名方之前代则程颐张载之流矣先朝理学儒臣如检讨陈献章修撰罗伦尚书张懋皆雅相契重其为人盖可知矣自钦殁后至今五十馀年辽东之人慕之如在一时称之如出一口而人心向慕之深益彰其笃实光辉之盛方今褒崇之典久而未申潜德之光郁而莫见非所以树风声广教化也及见边方将士一时感慨奋激陨身锋刃悉得蒙被国恩赠官□荫赐谥建祠其于武功报之可谓厚臣以为无智名无勇功而嘉言懿行流风远泽足以廉顽立懦使彼材官蹶张之属益怀亲上死长之心则如钦者可尽泯哉臣巡历各边徧访士民皆称钦有功于名教有补于地方乞要赠谥建祠以彰厥美臣待罪巡抚一方风化所关得诸见闻之真不敢不以上闻如蒙敕礼部再加评议如果臣言不谬乞将故给事中贺钦行辽东都司动支无碍官银采办木料于广宁城建专祠一所照例春秋二祭该卫掌印官以礼致祭仍行巡按御史取其子孙一人给之衣巾专供祠事惟复量赠官阶赐之谥号即圣朝崇德右文之典岂特边方因之丕变而已哉
?条陈辽东八事疏
巡按御史 李辅
题为摅竭愚衷条陈边务以隆万世治安事臣以樗栎庸才备员言责顷者奉命巡察辽东自惟叨一方耳目之司所以咨地方生灵休戚之故与边壖利害之因以达于宸衷以议于枢要者固臣之职事而况辽镇为畿辅藩篱积衰之势已非一朝安攘之谋所当速讲者也故自入境以来所至之处备加询访凡臣闻见所及无不可为痛心酸鼻者即欲奏闻议处又以为边方重务未可空谈而粪土微臣言难取信展转图惟欲上屡却何者诚以言而不行行而无益不如无言之为愈也今臣代事已越半年而巡历亦将周徧凡于地方利害休戚以为颇得其真而不揣妄议或可见之施行者故一念犬马之诚不敢终耻愚昧而以为狂夫之言圣人择焉或者涓尘之末少增海岳之高深而于国家长治久安之道不无小补也谨条为八事上尘天听如蒙皇上敕下该部复议施行则地方幸甚臣愚幸甚一修边墙昔猃狁之猾周也诗曰王命南仲往城于方夫以周家全胜之力南仲有能之将岂不能斩将搴旗以灭孔炽之虏而急急于一城之筑者何哉盖中国之御夷狄譬之富室之防盗也苟高吾墙垣密吾藏盖斯足以高枕而卧矣若旦暮焉持梃与刃而鬬之则不惟劳敝心力而且不能必盗之不俟吾懈也故王者之治夷狄守为上策今之所云守者边墙是已切照辽东地形较之各边迥异非有冈峦以为之阻塞非有关隘以为之控扼所以明夷夏之辨峻出入之防者惟恃寻仞之墙而已顷因雨涝频年尽皆坍塌中国夷狄若为一家致使沿边居民耕稼俱废膏腴之地鞠为蓁芜而猾虏不率又每每攻劫屯堡抄掠道途甚致患及贡夷而巡守官军亦诿以事出不测莫敢谁何不过望其既出而后从而尾蹑之曰已追袭出境矣噫溃防至此可不为寒心哉即该前巡抚侯汝谅吉澄具题皇上特遣兵部大臣经畧此事而当时任事者躁率苟且汲汲然欲竣事还朝以为一已私便之计曾不思一劳永逸以为国家久远之图故不曰修边墙而曰修边台夫千百里旷荡之地随处可投而界以弹丸黑子之台何裨防守且速成之功随手倾圮杵声未绝半成蚁蛭 蛭：垤 矣糜朝廷千万之资而不能遗辽人一日之安兴言及此良可痛恨然往事之谬噬脐无及矣若不及今大举修筑臣恐辽东不知所终也查得先抚按官估计修边银两初议一百馀万后议五十七万工程浩大故难卒举近臣访之各寺道将领老成更事之人及揆以今日事势之便则有不必取盈于前数而自足以成保障之形也何者墙堵之设在平时以杜零贼之窥伺在秋冬以抵大虏之驰突而已若岁加修补则卑薄与高厚不甚相远近巡抚王之诰督修者今稍减旧制功颇易成而有墙之处率皆无警则虏之进退系于墙之有无而不系于墙之高厚也明矣若皆仿此而行则修边之费可省十分之三况旧墙尚或间有一二见存而加以近年陆续督修数处通全镇而计之复可省十分之一又查得本镇额编修边夫丁银两岁计数万节因兵荒之后多从宽免故见贮库者止二三千两自今年岁少稔民力可办若今以后年分查照追徵则虽不能凑足额数而岁亦可得万金矣合前数者论之而会其大较盖不过发内帑三十馀万金而全辽之事完矣且前项工程又非必一时并兴也臣窃度东西地方之缓急酌东西人力之饶乏调停议处大约分为四段而总限以四年完工为便如今年修河西之宁前锦义明年则修河东之海州辽阳又次之而河西广宁一带又次之而河东开原一带循序渐进错综而施其户部钱粮亦逐年解发则朝廷措处岁止数万金而不病于转输之难百姓工作岁止数百里而不伤于力役之急至如就防工之兵以供版筑而增其盐米则不病于无夫积营田之谷以资供亿而省其市籴则不病于无食此又变通不穷之利也苟责之任事之臣竭力经画足又可总省数万金矣夫费不太赊而后患可免释此不为而曰边防臣未之闻也再照今之设险守国不过边墙与沟而已然每大虏入犯墙犹可穴而进沟犹可堙而平也故不终日而已驰数百里矣惟赚坑之制穴地数尺中置铁刃签椿复以土芥而隐其形迹每大虏入犯拥众齐驱错杂纵横势不暇择地而蹈也一遇陷没则人马俱毙而一骑困扼百骑惩戒苟率以十步之内间置一坑依附墙沟沿边皆设则彼陷没之馀自相蹂践将救死扶伤之不暇而敢与我安佚之兵角低昂哉臣查得参将赵伯勋之守耀州堡游击杨维藩之备御长营堡皆用此计以收保全之功盖用方甚简而取效甚大较之有形之城池则又加数倍之利矣若与筑墙取土之际兼行此法虏又焉能长驰直入如畴昔者哉臣愿敕下该部看详臣议断行勿疑则东方疆埸之事永保无虞矣
一并游兵切照辽东旧额止有广宁游兵一枝近因地方多事前后添设数处将虽增员兵不加众选调支给上下疲劳殚力耗财枚举不尽若不择其可并者而并之诚恐将来难继事体不便除镇武沈阳二处必不可省者无容再议外查得先年兵部题奉钦依入卫游击兵马一枝平时将官住札辽阳一临调入之期则徵召旁午近者三四百里远者一千四五百里里粮负甲远道兼程每年春以正月半行而以四月中抵家秋以六月初行而以十二月中抵家总计在班者七月在家者两月而在道路奔驰者恒馀三月中间水土不服疾疠频兴奔走烦劳形神俱敝每一班回士马物故与夫扶伤负病者以数百计其它如鬻卖器械典当衣甲者又在所不论也及至上班复当挑选精健补凑前数逮其业役而还则此精健者又成衰弱不堪矣年复一年辽东兵马岁折数百而各堡存留惟遗老弱是以此一枝之故而阴耗全镇无算之兵蚁穴不塞将成江河不可以虑 虑：无 无 无：虑 也查得宁前新设游击一员原以防道途抄掠之寇近来零寇稍稀似可别用而前项兵马又半系河西军士其住札之所去关仅百馀里合无将此入卫游击兵马选其精勇原籍河西与南四卫者并入此枝或换出各卫之兵或顶补空缺之伍务足三千以抵入卫之数而旧设入卫游兵将归别任兵散各城臣窃计之此举有四利焉盖下班则散归宁前既有星棊布置之势上班而终日可至又无往返奔涉之劳且道路既近家人妇子音问相通饮食起居风土无间虽有入戍之名实无远役之累前项物故伤病之患可计必免矣此一利也入卫兵马往返皆支辽东客兵粮料五百一年往返四次通计该银二千馀两其兵马上班不论事势缓急刻期即到每年七个月蓟镇所费除犒赏外计银二万六千馀两即虽不发一矢不见一虏而前项粮料毫不可减矣若并入宁前游兵则每次往还之间朝发夕至中间道途所需可免给散而又得因声息之缓急以为调度之迟速不必先期久驻老师匮财迟调一日则省一日之费迟调一月则省一月之费日计不足月计有馀月计不足岁计有馀盖节两镇之钱粮岁万馀金矣此二利也前项入卫兵马即令归并而以其本枝遗下及换出者散还于各城堡操备则三千之众布散沿边单弱者可充空缺者可足譬之血气得周流于四肢而不致有偏枯之患矣此三利也臣查得宁前游兵原议止给行粮三年今将及期矣访得此皆乌合之众必难久聚所以恋恋者岁粮料之存耳若一旦不与则彼必各思故土岂得人人而羁维旦旦而拘勾之哉今既从便归并而苟复尽查中后所空闲荒僻之地人给之数亩焉则无事下班月粮虽少而有服田之利有事上班既得月粮而又获行粮之领兵有恒资乐于行伍是不惟得调停入卫游兵之计而又得以抚安宁前之游兵矣此四利也议者曰虏或抄掠道途不可无卫臣查得即令零寇比前稍息中左所前屯卫俱设有备御官员责令督兵防护可保无事况游兵下班之时在家防御者将仅半岁又依臣言首修宁前边墙则数百里之保障固矣是何足过虑哉议者又曰卒有大寇乘虚入犯中后所则无可恃赖此又不然臣访之总副将领及查阅地图大抵虏寇山海关必由三山营等处而入寇中后所必由三道沟等处而入两路隔远限以数河寇山海关者不能复寇中后所寇中后所者不能复寇三海关如中后所有警飞报入卫游击则一面申报总督一面提兵出剿不终朝夕而已还故处矣且一方有急旧例镇守参游之兵在数百里之外者尚皆刻期策应而况止一关之隔一百里之远又何虑其顾此失彼哉是虽有并兵之利而实无偏废之害也臣以此访之众庶商之耆旧无不称便臣愿敕下该部越拘□之见穷利弊之思行之不疑则公私俱便蓟辽胥有赖矣
一实要地昔人曰辽东省 省：者 畿辅之右臂宁前者辽东之咽喉弃辽东则畿辅孤扼宁前则辽东绝故宁前一线之地最为要害其财赋甲兵所当倍于他处者也故其地东临大海西逼强胡居民治生劳多利少土著者易于逃亡迁徙者难于久住往当盛时识者犹以为虑况近者连被灾荒数罹虏患民贫军弱比之金辽尤为殊甚臣尝按历其地见其家无空丁老弱息皆差占室无完瓦村落尽成丘墟真可谓之痛哭流涕者也窃常怀杞人之忧万一虏拥数万之众屯驻其间分其精锐东掠广宁西攻山海则蓟镇无东辽东无西矣可不曰危乎若不及今多方图之臣恐虽更百十年终无富强之日也查得各省新发辽东充军人犯每一解至不过持数金以贽贿卫所之官即可以任其意向之所便名虽在籍身不在官而此辈又皆豪滑奸宄计诈百端富者挟重资以结交势要而吓诈挟骗扰害乡屯贫者逞刁猾以投入官司而打点教唆鼓惑上下甚至结而为犷徒潜而为盗贼地方食害甚于蛇蝎虽臣尝按治数十辈而散布乡市势有不能一一而芟夷蕴崇之者也夫原籍间发本驱之效力边方以赎其罪过而今反为彼稔恶之途殊非律法遣戍之意矣臣愚以为当行巡抚及臣衙门备加查勘除永远军照旧外其历年解来新军与以后解至者不拘原定卫所尽数转发宁前填实仍验其精力第为三等分别著役其精力强壮者为一等即令顶补逃故操军照例给以粮赏而录其功能精力稍次者为二等即令顶补绝故屯军照依拨以屯田而收其子粒其精力不堪者为三等或令之充作帮丁或令之贴台轮哨而听其随便耕作佣力贩卖则彼无籍者固得以自食其力而官司亦得收窜逐之丁以为不足之助矣仍乞敕下该部行顺天河南陕西山东山西凡附近辽东等处抚按衙门见今问发边军多半定拨宁前二卫照前处置其在本镇充发者查照一体施行则不出一二年间人丁繁盛户口增加城堡无兵而有兵卫所无粮而有粮十年之后生息必多随吾所使皆足应用财赋必可充足甲兵必可强盛矣
一饬器具鼌错有曰器械不利以其卒予敌也卒不可用以其将予敌也今夫猛兽之在山所以能搏击吞噬人莫之敢撄者亦有爪牙之利不可近耳不然虞人猎子且将折棰持梃挞而系其颈矣何者威力固必有所凭借而后张也夫三军者聚剽悍之徒习之以攻战之技而教之以杀人之事者也苟不授之器具而责以战鬬是犹猛兽之蔑爪牙其岂足以制敌人之死命哉今辽东军士身甲胄而手弓矛将领部下犹或有十分之六七他如守备以下之兵则皆徒手袒裼具数行伍而已即间有一二亦尽朽顿不堪者也往者甘心退缩故上莫之省而下亦不之索也近者督责顿严士卒畧有鬬志于是始知以此为急而各处之呈讨告给者纷至沓来矣查得本镇额设局造之官每岁工匠料价皆有定规置造俵散皆有定数量入为出本为至裕节因荒歉停征而库藏之所积者曾无片甲束矢之备矣即令尽行追并则民力不堪苟宽其已往而止责其后数则又必待五七年间而后给散始足也边堡之军日与敌耦盖决存亡胜负于朝夕之间者也而岂能待于数年之后哉臣伏闻工部历年所造军器以待不时之需者陈陈相因狼籍于库藏而不可胜计夫在辇谷之地既积之为朽蠹之具而在边境之人又盼盼焉求藉以防朝夕之虞而不可得是不可以变通而处之哉合无敕下该部将见贮军器量发数千解至本镇以济目前急用而责令抚臣严督额造军器以为久远之图斯亦裒多益寡有备无患之道也又据各将领称说本镇不知先年奉何名例禁民毋得私贩弓面或者过虑辽地近夷恐为犬羊所资耳故民间鬻弓者甚少而各堡守城民壮止以瓦砾梃杖为兵虏苟彀弦而发偶中一人则皆奔北恐后自相蹂踏丧师陷城如往日熊岳驿之克是已此所谓空拳搏虎者也讵能有济者哉臣愚以谓宜少宽前禁令富商得告给官文岁贩弓面数万转鬻民间则匈奴之长技吾与之共而屯民农隙讲武之时亦得缘此习肄以助官兵之不及且闻各边朝贡夷人自京回还者弓面响器满载而还矣不禁之于外夷之民是藉敌兵而夺民救也其可乎哉至如火器尤为切要臣闻之亲历战阵者曰虏闻炮响尽皆抱头鼠窜盖惧吾不恻之威以中伤之也是中国震慑夷狄之技莫长于此然而其制不一有佛郎机有神枪有乌嘴铳等数名佛郎机体质重大边方不能多设乌嘴铳机括邃奥边民不能尽知其神枪又必专委一军难兼众技其它如将军连珠等类制非不善然皆利于防守而不利于战阵者也臣往家居时会流寇猖獗颇闻防御之计有所谓千里铳者往往获胜其制大段若枪之状实药其中系于带下卒然遇贼举手可放盖既迅速远到而又简易顺便人人得而挟之不劳馀力者也近臣于阅武之际曾数试之而宿将老兵无不称便若行各边如法置造给各军令遇敌对阵之时更迭而发则彼不惟短兵不能即我虽长弓大矢亦莫能施矣臣章句书生军旅之事原未之学缘有所见闻不敢不尽言陈布以听知兵者之采择耳
一恤军士照得辽东军士每月食粮支本色则米一石支折色银二钱五分相兼关领其本色斛小价轻姑置弗论其折色视之各边不及少半甚为轻鲜然所赖以供赡不乏者以有馀丁帮助多者三四丁少者一二丁所得于月粮者虽薄而所取馀丁者则厚是以仰事俯育百无所虑衣甲器用皆有所资士饱马腾号称强盛自近年兵荒疫疠之后逃亡虏掠不胜其数昔时户口十去四五而军士帮丁无复昔日之人矣然在河东开原四卫僻在一隅金复四卫号为腹里辽阳六卫人丁原多尚足查处其在河西广宁一镇都会贸易可资锦义土脉膏腴谷饶足供姑可缓议惟宁远前屯一带地土促狭人物鲜少在昔无事之时帮丁数少军士已不堪矣近因军伍空虚每每尽捉馀丁顶补故有一家而父子兄弟俱在行伍之中有一身而自少至老全无息肩之日形影之外靡有孑遗稽之古人独子遣归限年复役之义殊甚乖缪而计其所得月粮曾不足以赡其饔餐者奚暇恤其它哉况且地逼强胡而追袭应援朝夕不辍路当冲要而往来迎送人马俱疲盖较之诸卫劳苦最甚而月粮之外分毫无资下情不可谓不亟矣臣尝巡历至此投状控告扶携而来者肩摩踵接览其情状恻然涕泗随行设法查议盖惧各处人丁或隐占于豪官或羡编于差役令其尽数清查照军处补及据核报则通计二卫馀丁尚不足以配二卫军士之数而中间以丁编摇如祭祀宴享等费则又必不可已者是卫所非不给以帮丁无丁之可给也夫既无帮丁之利而月粮若只照旧关领臣恐逃窜流离势必不免且即使尺籍充盈而皆枵腹荷戈捉襟露肘之夫竟何益于实用哉查得先该巡抚辽东都御史吉澄建言议加全镇军士月粮该部复议止添三万为一时权宜之计不为定例盖全镇军士数万一概添增或虑财力不敷今如止加宁前二卫则不过岁费数千金足矣合无敕下该部酌议增加方今内帑虚乏臣非不知然国安于外宁有 有：而 兵强于足食以宁前咽喉之地而有燃眉之急固不得惜小费以遗莫大之害也以前议加之数太重则或每月止加银一钱令彀一丁帮贴之数依时给领则军士可无匮乏之虞而远近闻风逃脱者乐于还役顶补者安于著伍庶几军伍以兼充实矣
一给粮饷臣闻之枵腹之卒不可以战脱巾之呼兵家所忌何者民之所资者食也上之所以能使百万之众随吾颐指气使而不敢先后者吾先食之而后令之耳今辽东边堡之兵终岁防御而计其月粮十缺四五甚至役数年而粮银尚在户部者其朝夕之计划皆出息借贷体无完衣家无宿食寒冬气肃士卒尫羸近据守堡官所呈则又不止于此者臣切忧之以如此之兵而责其战必胜守必固也必不可得矣推究其弊有三统领之官因循玩愒不急民命应得粮数延缓不关及至差人守领动经月馀往返道途公私浮费亦已不少而奸猾军士以一报十分散之际又有监放委官需索常例未给之先俱预行加倍除扣日费若干常例若干其中又有短少折耗之数逐一摊派大率十分中去其三四矣夫军士每月折色银二钱五分已为轻矣而况十去三四焉又况借贷于人而出息以偿之焉所得能几何哉粮饷若此兵如之何其不弱也臣切思之司督纳之计使放不后期者管粮郎中也稽逃故之实使领不冐破者各守巡道也据实在之数按月呈报者将领以下官也合无今后每月十五以后各将领官取所属实在军数册报该道核实无弊即用印信手本连册发与将官差委的当官员将所属城堡军粮一并总领其管粮衙门查照册籍逐城逐堡另封印记总发委官取领备照其守备备御差人于将官处支领其守堡官又差人于守备备御处支领俱按月关放毋得迟误而旧例监放委官一切罢革则既得依时给领又无前项除扣沿边军士获沾实惠而管粮衙门亦无纷纷之扰矣中间若有逃故军士作为实在者查出连坐如守堡官有犯并及守备备御守备备御有犯并及将领将领有犯该道亦与有罪焉则侵冐之弊不清而自革矣至于役过未领月粮旧例相沿新任管粮郎中凡前官经手之事一切不发近郎中蔡可贤矜悯贫军顿革旧弊士卒已沾实惠矣然转输不继或虑匮竭则无暇计及已往者亦势之不得不然也臣愚以为此在司国计者稍宽解发耳伏乞敕下户部行管粮衙门将前项未给月粮按月以次搭放此实强兵之务也臣又卷查先巡按御史陈瓒以军士月粮不足题请制钱凑给彼时或虑钱法难行未蒙复允臣近闻邸报恭诵圣谕严行顺天等八府俱行制钱夫辽东止一关之隔耳岂可行于顺天八府而不行于辽东者乎如虑阻滞不通臣以为天下财用之权在于上而不在于下惟以此散于民而不可以此收于官则虽日挞之使行必不可得矣苟官之徵于民者非吾之所欲行者不可则虽贝弊亦可通用而况于钱乎查得辽东每年辽阳广宁开原等处日收门进税课约该二三千馀两抚按寺道等衙门抵赎进解外约该二千馀两各卫均徭约该七八千馀两此皆零收散用不必尽需之银两者也若悬令于门曰前项银两俱准制钱抵纳在二三月间虽穷乡下邑无不行矣合无敕下该部将屡年收积南京云南制钱查发数百万解至管粮衙门转给鬻卖而官收买钱之银以作军饷以补昔时未给之数则又不需内帑之金而粮饷无不足矣易曰穷则变变则通此之谓也
一广储蓄臣闻之经曰国无九年之蓄曰不足无六年之蓄曰急无三年之蓄曰国非其国是积贮者固天下之大命自古论治道者未尝不以此为务而况辽东较之他省尤为最要盖本镇三面距夷一面阻海地形孤绝籴贩不通当其岁丰稔则粒米狼戾捐弃道途固不能转之他所以窥十一之利一遇旱涝相寻则辑屦蒙袂甘心沟壑 壑：瘠 亦不能乞籴邻境以延旦夕之命如嘉靖三十六七等年米至值白银一两然且待哺之家十而鬻卖之家一至于饥殍塞于通衢僵尸盈于四野辽人之死者不下六七万迄今户口消耗不能增复职此之故兴言及此可为寒心矣咨嗟往事当为后图及今年岁稍稔之时要不加意积蓄臣恐一遇旱涝其祸殆不止于前昔矣臣始至境即行查各卫预备仓廒蓄积数目则有仓鞠为茂草而瓦石已移之他用者有仓庾仅存数椽而堆积曾无数粒者间或儋石之储十百之积即为有预备可查者矣岂防患未然之道哉臣随即严督修葺加意蓄积业已有次第矣但查本镇地旷人疏词讼稀少常年赃罚不及各省十分之一二兼又疮痍方起赡养为先一切追徵似当宽减故所积虽已半年而会其一镇总数不满六七千石而已查得臣衙门每年该进赃罚一千六百两户工二部收用以为此项银数目户工二部视之特九牛之一毛而已若以为蓄积之资则可得谷一万六千馀石而又益以各衙门抵赎折谷通计一岁可得谷二万馀石行之二三年则有终岁之计行之四五年则有二年之计虽有大荒如昔可免菜色而又于放赈之时以一半给散贫民复以一半召商籴买薄收其价以待丰年谷贱收籴则二年之计常在于官矣此保民之长道也伏乞敕下该部将臣衙门赃罚暂准五六年或三四年免进使留本镇积谷以后年分照前进解则在国家不过损毫厘之羡馀而在生灵获受无穷之惠泽矣且曩年辽东大饥陛下恻然悯念既输运粟又发帑金遣官布散以赈济之矣然辽人活曾不数千而会朝廷所费已馀二十万金凡以无先事之计耳譬之临渴凿泉能有所济耶夫以今日数十金不之与而至他日二十万则不能惜以费少效多者不之务而至于徒费无益者又不免焉计甚左矣陛下仁覆宇宙必不忍使辽东生灵复罹往日之患也伏乞敕下户工二部计数年之利害而不必较一时之盈缩复议施行则地方沾旷荡之恩永久无穷矣
一明赏罚臣闻之司马法曰赏不逾时欲民速得为善之利也罚不迁刻欲民速睹为不善之害也此岂为一人计哉所谓赏一人而千万人劝罚一人而千万人惧先王励世磨钝之权莫要于此故我朝律例有军官科敛克减守备不设之诛有冐报功次之罪此纪纲之要也臣待罪风宪于凡边方功罪赏罚颇得与闻盖蔑法纵奸莫甚于今日矣夫将领守备等官贪滥失事即经参劾提问则罪状轻重进退去就皆当听旨发落者此臣子之义而奸伪之徒夤缘钻刺托故私还赂遗请托营入各处军门侥幸万一以拟升录盖有朝偾事于东陲未就勘问而暮投刺于西鄙已获登进矣及至行文提结废搁不报致使各处巡按御史原奉勘合积至数年不能完缴夫使功不如使过先贤格论前项被劾之官岂无或可责以后效者哉然必须勘问明白请旨定夺而后或责之以功赎罪斯庶几而得之也今既为有罪之人而复膺爵秩之授是所谓下议其罪上赏其奸彼将何所惩于前何所警于后哉至于论功行赏国之大事而积习之弊欺冐万端饶赀则买功获爵以觊冠带之荣豪强武弁则买功进秩以希推选之利或有卫所驿递等军买功升录而因之开伍以躲避差徭或有立功充军人犯买功赎罪而因之还职以漏脱法网其它官族子弟司卫吏承将士弟子职官奴仆夤缘冐报不可胜算甚至耳未闻金鼓之声目未见旌旗之色而上功幕府姓名盖已褒然首列者矣升赏者不必有功有功者不必升赏查勘虽严而法外遗奸势难尽革推求其故非下之人乐于为奸以上之论功行赏者逾时而不至耳何者每次边功例该抚臣题奏复行查勘往返文移已弥数月及巡按衙门查核的实题请复议往返文移又逾数月及至奉旨发落查给升赏又逾数月总计一事迟者动至数年速者亦在一二年之外夫皇皇求财利而恐不足者小人之心也吾所以能使之冐犯锋镝捐弃躯命而夺脔于虎口者以吾悬赏以待之彼能朝决胜于原野暮即囊金于私室故快其志意鼓其勇敢耳若或数年之后而始加赏赉彼固以为人命朝露谁能终日延伫以俟不可必得之获哉与其多得于数年之后不如少获于转瞬之间故首级一颗卖银二十金或十数金即慨然与之不顾惜焉何者快心于食报之速也买者利其功卖者利其货各适所欲相缘为奸积弊牢固而不可拔职此故耳夫有功不赏有罪不诛此大缪之道也以此驾驭边臣则庸夫攘臂壮士解体矣其谁肯效忠宣力哉臣请敕下兵部都察院移咨各边军门凡在任将领先任缘事未结俱即发回原问衙门听理中间或有建立功劳者咨行都察院札行巡按衙门一并叙入其功罪相当者容令准赎功少罪多者容令降调俱奏请施行如有不听提结及占恡不发者听巡按衙门一并查参其每年赏功银两该部量加裁酌预解巡抚衙门转散各道收贮竢报功之日除愿升者听该部议授外其愿赏者赴巡按衙门查验首级真正即行该道照例给领一并造册奏缴则军获实利而敢鬬之气自生功必以力而冐认之弊尽消矣此二者虽综核名实而非苛刻之私苟悉依此而行则畏威怀德人心自励兵岂有不强将岂有不勇者哉语曰赏罚若明其计乃成此之谓也臣闻之苏轼有言曰天下无事则公卿之言轻于鸿毛天下有事则匹夫之言重于泰山盖人情恒忽于未见而狃于苟安无故而陈利害虽公卿之言且以为可忽而况于郎署小臣乎及至事势穷蹙则又付之无可奈何即虽重言如丘山亦已晚矣此忠义士所以常怀隐忧也往己未之岁臣初入仕途闻之士大夫言者无不曰辽东必不可保此国家莫大之患迩者仰赖陛下恩威远播一二年来辽东甫脱岌岌之势此正孟轲所谓七年之病而求三年之艾及今宜畜之秋也奈何即以为无事而安攘之计久置之不问耶臣前所陈八事虽不过书生芜陋常谈然苟力行之则效必随手而获固非徒为浮泛之论而已伏乞陛下敕付所司思前日之辽东为可忧毋以今日之辽东为可缓勿轻鸿毛之言永思畜艾之策则于臣前所陈必以为当速赐施行者矣

?补议经畧东方未尽事宜以安边境疏
前人
照得险山迄东一带离辽阳镇城仅二百馀里，逼近诸胡地方，山涧错互，贼易潜藏，树木交加，兵难哨望。
故往年大举入犯岁有数番窃寇之侵月无空日边民受祸之惨不可胜道。
自巡抚御史张铎东巡建添设五堡之议而边民之祸十去二三
昨岁巡抚都御史王之诰东巡复建添设兵将之议而边民之害十去六七矣
然一时草创之初法制
容有一二未备者
故烽警暂息而复传胡骑投间而突入
如今岁春夏之间拥众深犯者两次彼皆得志我兵无功其窃寇窥伺则又前后继报矣
该臣于今年八月间出巡彼地僻壤穷乡
身自经历夷情土俗备加咨询外集众人之谋
内竭一己之虑于前经畧所未尽者
偶有一得之见窃以为创制者
贵有万全之谋论事者
不厌众思之集
即今规模梗概虽已经前巡抚王之诰会臣备题而中间紧要节目一二未备者
相应补处以成全策
谨开列条欵上请一并兵力以扼要害。
查得节（历）年东虏入犯，道路止有二处，
一自十岔口逾山而入，则犯新安，凤凰西南等堡，而险山其要也；
一自短错江沿流而入，则犯九连城，江沿台东南等堡，而康家哨其要也。
今险山设立大兵西南等堡无复虑矣
惟有康家哨一处乃在江沿台之左而为边陲之末
今年两次进犯皆由此处出入
江沿兵马单弱既不敢迎锋堵截
反待险山参将统兵应至则彼已饱欲而去
追之不及矣
幸而一遇又被黠虏于榛莽稠密之中多方埋伏
故我兵知之必不敢战不知必致取败此往事之较然昭著者也
臣东巡时，督同分守道参议张邦土，参将李成梁，踏得近康家哨，见（现）有旧江沿台地方，土地肥美，
堪以建立城堡及查得汤站堡原因系在边堡分额设官军五百员名
今既有险山兵将则汤站为腹里地方而兵马可以裁减矣
合无将见今江沿台堡徙建于旧江沿台处所而以汤站一半官军并入江沿共七百馀人添设备御或提调一员以统驭之
单以防备康家哨贼来必由冲口则十岔口与短错江两边俱塞虏必不能梯山而来矣
及照险山一带地方山路崎岖林木蒙密利于守而不利于战利于分布而不利于策应者也
今险山参将之右既有靉阳守备而左臂则空虚无助
今如臣议于江沿添设备御而以汤站凤凰镇东镇夷等堡属之管理则无事之时参将中制守备备御张两掖以听命焉
隐然有虎豹在山之势一遇有事参将左援靉阳右援江沿万一险山有警而守备备御即翕然并至又宛然有首尾相应之形矣
况又不必添设兵马惟多增一官而已委于事体甚为便益至如筑堡等事臣亦询问军民皆情愿效力木石砖瓦就便采造盖
不劳民不伤财而东隅之保障从此永固矣
一垦荒田以裕军食照得险山地方万山丛合其高阜之处冈岭相连卑下之区沙石相半求其可耕之土百无一二
况本堡原设官军五百员名彼时山谷沟涧之中苟可树艺处所皆已开垦无旷土矣
今卒然添兵二千有馀各带帮丁人口约而计之不止一万馀口地有限而人渐多生者寡而食者
众故军士粮石皆于六七十里或百里之外如黄骨岛甜水站等地方肩驮背负扶携运送颇嗟艰苦难可久常
该臣东巡至彼众军各将前情口告及称离堡东边三十里之外
有一地方名为大佃子，地形平坦，土膏肥沃。乞要分军于彼屯种该臣随委指挥柯万刘登王大政等公同军人前去踏勘
回称此处原系前代旧有人烟处所尚存形踪见于本处
寻获大瓦三窑
地形委的平坦
土膏委的肥沃
堪以屯种及称此系十岔口以里之二关险山以东之外蔽
若有兵马驻札此地可以堵塞各处冲口而新安，险山，宁东诸边俱永保无事矣
又经批行该道会同参将再勘无异
随行委官一面开垦田地一面编木为篱垒土为垣就将本处树木所伐并用前瓦起盖厅房各军争先效力见今城垣等项俱将告成矣
合无将险山参将标下无马军士内查拨七百馀名令一把总统领到彼屯种所垦田土永不起科征税
则一人之耕可供八口之食
通计七百人之耕可供五千馀人之食矣
仍令把总督率各军时常修塞冲口操演教习而参将逐月到彼查阅
如遇追剿照常调遣则足食之中又寓强兵之计矣
一改卫治以便统驭照得东南一带
南至海
北至靉阳东至边
西至镇夷草河等堡
周围约四五百里原
虽分派东宁卫管辖
但地方旷荡山谷绵连
各卫避差人丁军徒重犯尽皆逃躲此处
且地产银矿凶恶成群民性强梁劫夺成习
议者以为旷土遗民藏奸匿盗
似为非制且近者
添设险山军士多系无籍浮浪之民
若不令其著定卫所将来逃移作何勾补
况江沿汤站等处逼近朝鲜疆域
又为入贡必由之路
臣为踏勘江沿堡基同分守道参将等官登马耳等山望见朝鲜爱州城
则人烟辏集
城郭森严
转顾内地殊觉城堡寂寥甚非
所以大华夏之观而示外夷以威严也
看得凤凰城堡
山川环抱
土脉融和
人民繁庶
物产殷厚
合无将此改立卫治凡附近屯堡居民除盐铁驿递恩军外其馀逃差等人见在此地耕种
不论官舍军馀及险山新募军士帮丁等人口尽行收入此卫及查得辽阳一城额设六卫似为过多
而定辽左右二卫人丁稀少
各称半卫似属虚名合无将右卫两所官员军马田粮等项并入左卫
而以右卫改建于凤凰城堡添设左右中三所
各该印信应仍者仍旧应改者改铸应添者添铸该卫官员就于左等六卫中查审愿去者
分拨及见有功升指挥千百户等官在彼地居住者一并收入其城池见今已有不必改建官衙
就近各山取木盖造颇易不烦费处原设凤凰仓改为定辽右仓多馀本仓印信缴还该部所属儒库等官相应添设
又查得黄骨岛
虽旧属金州卫统管而去卫七百馀里地方
人民止知有一守堡官而已往往贪黩之夫
生取民利剥害百端远方众庶求直于卫治之庭且不可得矣
而况能诉于上司乎
合无将此堡割属右卫并管庶为便益此外经度小事俱容抚按官从便计处如此则不过一转移之间
而东方深僻之地将来木拔道通民安盗息地辟兵强永保无虞矣

?议改副将职衔重事权以便战守疏
前人
照得辽东地形以三岔河一线之地分为东西统理之名虽云一镇而悬绝之势实为两隅东西道里相去三百馀里仓卒呼吸不及应援况且三岔河墙外东西相望之间即达虏之巢穴每年冬末春初辽河冰合之际率领部落盘据其间将欲入犯踪迹诡秘俟我兵之误乘隙而图之彼直而速我曲而迟彼或声东击西有如飘风骤雨之至而我则顾此失彼辄为有损无益之行如前年冬示形于蒲渖以诱镇守之兵东援随而突犯广宁遂至回兵无及去年冬潜形暗伏以诱镇守之兵西还及归师未入广宁之门而虏骑已犯辽阳之境矣盖先期按兵设伏则坐费行粮既无追战之会临期调兵策应则事机已晚又蹈后至之愆殊非事体查得辽阳副总兵名虽副将其实事权甚轻近虽题奉钦依遇有警急准令调度河东兵马然事机尚遥制于镇巡之官而威令多见玩于参游之将如近者贼犯辽阳各路兵马宰 宰：幸 而一时会集成功之机拟在瞬息间矣竟以督战欠严人心不协遂至偾事何者调度之名虽存而监督之权则轻故也合无将辽阳副总兵比照宣大事例改为协守职名令开原海州险山沈阳参游等官悉听节制与镇守总兵官分地画守居常修边设备则大事会议镇巡小事得以便宜施行有警调兵追剿则一面会行镇巡一面径自调遣如有将领玩视抗拒者许令会同镇守抚按官从实参究本官仍听镇守调度遇有功罪与镇守一例赏罚则协守既得以专制河东之事权而镇守又不得视河东为膜外矣又照副总兵既改为协守名色则责任颇重关系匪轻苟威重之体不立无以震慑胡虏之心军马之数不充无以振起积衰之势查得本营兵马原额五千五百有馀今经荒疫之馀仅存一半闒茸狼狈视各路之兵为最非逐一勾补则行伍空虚将权虽重而兵威则轻矣何以能弹压一隅哉但闾阎小民贫蹙已甚每到行伍即有置甲买马等费约用银不下十数馀两虽罄一家之产不足以为一军之装而操官比责不恤下情棰楚不胜旋补旋去故虽日日勾补无益于行伍也合无比照险山清河募军事例请发兵部马价银一万两解送巡抚衙门转发该道出示晓谕凡该营勾补军至每名给银四两令其帮凑置甲买马仍容臣等查给帮丁一二名务要补足五千五百额数如是则辽广俱有六兵东西不至偏重平居无事声势相倚有隐然犄角之形仓卒有故独力足支不专籍应援之力回视向日一遇防冬之际翘首跂足专望镇守兵马之来且有老师匮财奔走无益之弊如前所云者其劳佚得失相去岂但倍蓰已耶臣等揣度事势将访舆论窃以为此于战守之图似为便益再照旧例副总兵每遇河西有事与海州沈阳参游一齐前去策应则辽渖一带数百里上下无一兵将万一猾虏窥伺乘虚而入则数百里生灵皆将束手以待毙矣此岂万全之策哉亦应从长议处合无今后若遇河西有警一面先遣沈阳游击会合诸营策应一面哨探虏果深入势不他犯然后副总兵提兵会剿务要瞻前顾后无致失误若河东有警镇守亦如此施行其海州参将高平游击乃在两河之间东西俱照旧策应若开原参将之援河西宁前参将之援河东道里隔远势必不及非有调度明文似应免其奔驰以养军力则虏不得施其声东击西之狡而我无顾彼失此之虞矣
?海道奏
苑马寺卿 陈天资
切惟辽东之于山东原为一省辽海自金州抵登州仅二宿程国初布花由海运抵旅顺粮米由海运经登州趋旅顺直抵开原开原城西有老米湾即其卸泊处也正德初登州守臣具奏布花暂解折色比本色仅可当半盖一时纾省民力之意年复一年至循为永古海防之禁不知何所见而云尔也方今天下一统虽异方异国犹得懋有无以阜财裒多寡以利用矧此同封共省之区岂宜狃一府之故遽分彼此而闭关绝谢也或有一患风波覆溺为说者然江浙闽广苏松之间海舟往来未始以风波故遽绝海估纵有之亦估客贪利舟载溢量兼之舟人驾驶不谨致然耳风波虽内河时亦不免岂特辽海之中能溺人哉或又有以虑倭患为说者然倭自刘江望海埚之捷至今怀畏未敢萌一念以窥辽右且其国距辽远甚而辽又居登莱海岛之内东南山一带险巇隔海千馀里倭岂能飞度至辽也辽不自惧而登人反代辽忧果何为也或又有以虑逃军为说者然考海商之出自辽者引给于察院挂号于苑马寺验引有金州之守备验放有旅顺之委官抵登则又有该府通判之验有备倭都司之验法亦严密甚矣逃军岂能越度况辽馀谷粟而乏丝枲一切抚夷赏军及民间日用之物皆惟内地之赖今宁前一线官道虏阻不通商货罕至时事可虞而金复海岛之民往往有盗驾输者奚若明开此禁使辽粟日输于南而南货亦日集于辽货集则税增税增则用裕足国安边莫大于此失今不为之所辽之忧未有纪极也故欲裕全辽之边储必先开登州之海禁而后已
?条议
分守道右参议 张邦土
一加粮银以免逃移照得辽东军人节年荒歉贫已到骨今虽稍苏如病初起厚加培养始克自立使其衣食不足谁肯??宁足以待毙耶今每军月支银二钱五分止籴米斗馀仅足十日之用十日之外又将何资况数月不得支耶此既不足使随营以出得支行粮犹可以少济也而每军日支米一升五合簸出糠粃仅足一饭之用一饭之外又将何资况数日不得支耶军士逃避士马残缺营伍空虚率以此故合无特为题请将年例主客银两依时查发而二钱五分之外或再为增添庶衣食可充而逃移可止矣
一厚哨望以便进止照得冒险深入侦探贼情者责在夜不收孤立登高了望风火者责在台军二项军人趋避不及则伤于达贼烽镝之下传报不的则毙于将领棰楚之馀劳苦险危比之他军不同而粮赏须比诸军加厚乃可以责其出死力以济五 五：吾 用也今日粮亦止二钱五分分毫无加饥饿切身安望其不避艰危尽心探险所以侦探多不实锋火多不明防御失策进止多舛地方失事多由此辈不尽心力之故合无特为题请将夜不收台军日粮加倍关支庶恩结于苦戍而哨探可得其力矣
一严清勾以实行伍照得洪武年间因辽东二十五卫士军不敷故于天下十三省编发填实间有逃者各卫递年造册送部转行清勾但人畏远戍营求买免里老吏书因而隐匿更改其名该清军衙门又利害不切于身视为末务是以累经清勾未见解报夫本镇既已无人而各省又不解补此行伍日见其空也合无特为题行各省清军衙门严立法制定以限期将发去逃绝文册逐名清出抽选精壮拘连妻小处给盘费解卫补役各取收管缴照若有仍前怠忽以十分为率勾补不及八分者听该省及本镇抚按查参究治庶清勾不遗而充实可待矣
一处马骡之价访得各驿军士贫者居多供应公差之费已为不赀而又责之买马何以堪命此所以日就逃避而不复返也查得开原抚顺二关每年贡马一千五百匹旧例给军骑操率皆瘦小不堪实用合无于内拨五百匹每匹沽银二两著落开原马市官及无顺备御官召人易买一年可得银一千两酌量驿站冲缓人力厚薄分发高平小凌河沙岭三驿各九十两连山盘山东关三驿各八十两高岭沙河曹庄十三山五驿各六十两杏山闾阳鞍山沙河抚顺四驿各三十五两虎皮营懿路二驿各二十五两每军领银五两收买镳壮骡一头各赴该道衙门验印走差则价出自官而贫军免买马之费矣
一复协助之规查得高平沙岭盘山连山杏山一切冲要驿递先年因为人丁不敷差役大累该本院题准将金复盖偏僻驿递军役及海锦等富庶卫所军夫拨帮各有定数轮年分班协助复因各军狡猾不肯往役告帮每军出银五两解送该站以为袒雇之费今将前银拖欠不行追解者累年矣欲驿递不累何可得也合无递行各站将原题帮助驿军及卫所军夫数目查呈各该管寺道著落该卫掌印官连妻拘解照依旧规轮班应差仍取的当保领如遇逃走责令拏解如掌印官隐蔽从重罚治
一酌量缓急以序编派各卫人丁消乏财力不敷连年清审均徭不问缓急依照旧规一概编派以致缓事空占人丁急务反无供纳用度不充多由此故如所谓□官粮者军人获功断伍责令所入代耕认纳如所谓样田粮者乃昔年屯田馀剩分行官旗召佃纳粮又入原无田土包纳上仓以供军储有所谓巡抚米者原因免操令其包粮每年上纳有所谓变易粮者原系屯军以补马军所遗田粮分给所人代种替纳有所谓抵补粮者求其初制随事设法以充原额意非不善也但今人多逃故地皆抛荒本分正粮节年不完此等浪派在册止存虚数又如修边修仓岁派有人分毫不上一遇修葺起调概卫则此辈亦徒存虚名而未得实用者也昔年富庶有此无害于今凋瘵之后拘泥取盈所以反将急用者而缺派也合无今次审编尽清出人丁先派急务如局匠窑夫牢禁柴薪之类既已彀数然后以次编派修边修仓等项不能及数而止其前伍项田粮人丁尚存者照旧分派如果不敷暂行停止以候他年繁盛再议修复则缓急有序而事可渐举矣
一专任所官以便催办查得两院并户部及各守道衙门答应官员或赍奏文册或差委公干皆所当用事不可已但旧以千百户官充之亦以其官卑事简可以借用殊不知卫中事务勾补追徵全赖此辈盖彼稔知所管人户众寡贫富人不能欺如州县之里甲然自不可缺近年求充答应之官而以旗舍代之或委别所官旗兼代数印卫官以上司之故不敢再求各官倚上司之势不肯干济旗舍以卑冗之役人不畏服兼官以隔别之远事难就叙以故逃故之军多不补差粮之徵多不完百事废弛职诸此也合无今后户部及各寺道答应官员每处不过八员俱在空闲指挥镇抚等官取用千百户尽发该卫供职审编之时俱令此辈任前举报如有狥私隐庇事发生赃参治
一议处赏晏以苏困苦为照先年刊定徭册各卫有公宴贡夷酒席银两及副总兵烧荒抚夷盐米每年用费固虽不多当此凋残势不易办及抚顺关抚夷布锅等项原以盖州等卫苇炭银两解用比因彼处连遭抢虏追徵不前往往呈讨以库贮别项挪借终属不便查得抚顺关夷人进贡马匹原议给发无马军士骑操今照各夷贡马皆老病不堪虚充数目中间虽有一二稍可者操军领去甫及旬月亦便倒死其不堪者无处发落只得责令堡军自出草料喂养及至倒死官追皮赃银六钱军既受累官无实用若使夷人都贡好马才收又似与犬羊争较小利以阻向化之心合无本院特为题请将前贡马验收之后除果膘壮高大堪用者照旧呈发与军骑操其老瘦病损者解至辽阳赴太仆寺或分守道定估价值召人买用屯民贪其价廉买去用心喂养犹可骑坐以一年验马五百匹计之贵贱相兼可得银一千馀两是昔者委之壑而今则贮之库也以供晏待以充抚赏则贫人可免追纳官库可免挪借为益亦不少也
?设立备御以抚西夷议
开原兵备佥事 黄九成
看得开原庆云堡离城四十里旧设守堡官一员官军二百九十员名每遇福馀卫夷人入市参将同马市备御官带领人马前去抚赏然开原南市犹有海西交易今乃悉众专抚西市不免顾此失彼万一黠虏谲诈乘我不备或生意外之虞虽有智者亦不能为之谋矣且庆云堡兵马自灾荒之后逃亡过半而乃以一堡单弱之卒抗三卫鸱张之虏诚可寒心合无于庆云堡添设备御一员古城镇夷永宁俱属管理专一驻札庆云堡抚赏西夷招募精锐军士五百名易买膘壮马五百匹其军士当年给安家银五两次年二两三年一两照数题请给发盖立营房安插家小近堡闲田任其耕种五年之后量为起科其月粮马料赏赐就于近年清出逃故倒死军马银内支给其军士马匹就于进贡夷马内俵给知 知：如 有不敷动支官银易买期以半年事当就绪然庆云一堡地方窄狭前项人马必须分驻各堡方为便益庆云堡驻札二百名匹古城永宁镇夷各一百名匹通旧四堡人马共有一千馀名匹责令庆云备御时加抚恤训练平居则修理戎务遇警则往来截杀备御既设军马募完如夷人入市众多参将马市官前去庆云同本堡备御抚赏留开原备御领左哨人马存驻开原以防南市遥为声援如此不惟可以弹压西夷之心亦可以震警东胡之胆似亦保边御虏之一策也
?添设兵马以防东夷议
前人
看得开原地方为辽之极北南至沈阳二百里去辽阳三百二十里去广宁六百八十里三岔浑河之泥泞不计焉道路既远缓急之际应援实难开原参将旧额人马五千员名近年迭遭兵荒马步止有三千馀员名疲弱者亦居其半是地方之危险莫过于开原兵马之消耗亦莫甚于开原也如海西夷人节年进贡目前之计固若无虞然帝王之治安不忘危未然之防尤当深虑说者曰铁岭添设精兵二千备御改为守备仍听开原参将节制南可以接沈阳北可以应开原弹压外夷之心壮我华夏之威似亦有见而竟莫之行者岂非以事大难举时惮兴作乎职以为二千兵马一时难募且招募精锐军士一千名安家银两照例初年五两次年二两再次年一两照数题请给发应有粮赏该道会同管粮郎中议处就于各卫哨扣除还官银两支给马匹动支官银易买务要膘壮堪以征战料草行移营管粮衙门查给其备御名衔改为守备令其时加训练以为南北声援如是则兵势日强缓急有济东夷闻风畏服永坚效顺之心矣
