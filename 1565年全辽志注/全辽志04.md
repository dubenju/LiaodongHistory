##●全辽志卷四
宦业志
人物志
典礼志
风俗志
方物志
祥异志
故迹志
杂志
###◆宦业志
辽自箕子受封之后民始知有中华之政教尚矣下自汉魏以迄金元文武之吏摅谋饬治而保境土者代不乏人焉国朝选贤任能士之剖符驻节于兹者靡不效忠宣力以蕃宣皇室其策勋当时流声后世者不数前列矣可无传哉可无传哉馀故录其表表著闻者自箕子以下迄今凡若干人以镜来嗣云
周
汉
三国
魏
北朝
隋
唐
辽
金
元
国朝
○周
箕子名胥馀纣庶兄纣亡武王访以天道乃陈洪范遂封于朝鲜至则教其民以礼义田蚕织作为民设八条相杀者以当时偿杀相伤者以谷偿相盗者男没入为其家奴女子为婢欲自赎者入五十万虽免为民俗犹羞之嫁娶无所售是以其俗无盗门户不闭妇人贞信饮食以笾豆其国化之墓在平壤城
○汉
祭彤颖川颖阳人也早孤以至孝见称光武以从兄遵故拜为黄门侍郎及匈奴鲜卑与赤山乌桓连和数入塞朝廷以彤为能拜辽东太守鲜卑万馀骑寇辽东彤率数千人迎击之自披甲陷阵虏大奔遂穷追出塞虏急皆弃兵裸身散去斩首三千馀级自是鲜卑不敢复窥塞其大都护遣使奉献彤慰纳赏赐稍复亲附其异种络绎款塞偏何邑落诸豪并归义愿自效彤曰审欲立功当归击匈奴斩送头首乃信耳偏何即击斩匈奴持头诣郡其后岁岁相攻辄送首级受赏赐自是匈奴衰弱边无寇警鲜卑乌桓并入朝贡彤为人质厚重毅抚夷狄以恩信皆畏而爱之故能得其死力永平元年偏何击破赤山斩其渠帅持首诣彤塞外震讋形之威声畅于北方西自武威东尽玄菟及乐浪皆来内附野无风尘乃悉罢缘边屯兵彤在辽东几三十年衣无兼副显宗既嘉其功又美彤清约徵为太仆拜日赐钱百万马三匹衣被刀剑等以为可属以重任卒后乌桓鲜卑思彤无已每朝贺京师常过冢拜谒仰天号泣乃去辽东吏人为立祠奉祀焉
陈禅字纪山巴郡安汉人仕郡功曹举善黜恶为郡内所畏邓隲闻其名而辟焉以禅为汉中太守夷贼降服会北匈奴入辽东拜辽东太守胡惮其威强退还数百里禅不加兵但使吏卒往晓慰之单于随使还郡禅惟说道义以感化之单于怀服复为车骑将军迁司隶校尉
冯绲字鸿卿巴郡宕渠人少学春秋司马兵法顺帝末鲜卑寇边以绲为辽东太守晓谕降集虏皆弭散拜京兆尹转司隶校尉
庞参字仲达河南缑氏人举孝廉拜左校令樊准以为鸷鸟累百不如一鹗荐参高才武畧有魏尚之风拜谒者元初二年为辽东太守永建初迁度辽将军在边四年匈奴降服入为尚书仆射
种暠字景伯河南洛阳人为辽东太守时乌桓叛暠至望风率服迎拜于界上匈奴寇并凉二州桓帝擢暠为度辽将军暠到营先宣恩信谕诸胡其有不服然后加讨羌虏由是悉遣还质于郡县者暠诚心怀抚乃去烽燧除堠望边方晏然无警入为大司农
公沙穆字文乂北海胶东人家贫贱自为儿童不好戏弄长习韩诗公羊春秋尤锐志河洛推步之术后举孝廉以高第为主事累迁辽东属国都尉得吏人欢心年六十六卒
范明友为度辽将军将二万骑出辽东邀匈奴而虏已引去明友乘乌桓新败遂进击之斩首六千馀级获其三王首而还
公孙度辽东襄平人父延避吏居玄菟度初为玄菟吏后举有道累官辽东太守东伐高句骊西击乌桓南越海取东莱诸县威行海外自立为辽东侯平州牧曹操表度为永康乡侯度曰我王辽东何永康也藏印绶武库
○三国
司马懿魏景初间公孙渊自立为燕王魏遣懿征之累战皆捷进围襄平起土山射城中渊窘急突围而走懿追斩之辽东悉平
○魏
张邈字叔辽巨鹿人辽东太守著自然好学论在嵇康集为人弘深有远识恢恢然使求之者莫能测也
○北朝
张定和字处溢京兆万年人家贫贱有志节历宜州刺史颇有惠政
○隋
蔡讽辽东太守濊貊与鲜卑入寇讽追击败之
○唐
薛仁贵绛州龙门人太宗征辽东仁贵应募至安地会郎将刘君昂为贼所围仁贵驰救之斩贼将首系马鞍由是知名王师攻安市城仁贵欲立奇功乃著白衣自标显持戟腰鞬两弓呼而驰所向披靡帝望见问先锋白衣者谁曰薛仁贵帝召见嗟异赐金帛口马甚众授游击将军帝曰朕不喜得辽东喜得虓将迁右领军中郎将显庆三年诏副程名振经畧辽东破高丽于贵端城明年与梁建方契苾何力遇高丽大将战于横山仁贵独驰入所射皆应弦仆又石城有善射者杀官军十馀人仁贵怒单骑突击贼弓矢俱废遂生擒之帝尝试其射一发洞贯五甲破九姓突厥十馀万发三矢辄杀三人虏气慑皆降军人歌曰将军三箭定天山战士长歌入汉关后降夫馀威震辽海开安东府五仁贵检校安东都护总管兵二万人以镇抚之今祀辽阳名宦祠
张俭字师约新丰人高祖起兵俭以功累迁营州都督高丽入寇俭率兵破之太宗征辽东遣俭率蕃兵先进拜行军总管使为前锋自新城邀击进渡辽至建安城破斩千级封皖城郡公
张亮平壤道行军大总管自东莱泛海袭卑沙城拔之俘获甚多
程名振以营州都督征高丽高丽见其兵少开门逆战名振等奋击大破之焚其外郭及村落而还
契苾何力以辽东道行军总管击高丽敌以精兵守鸭绿水军不得渡忽值冰合何力引众乘冰鼓噪而进追奔数十里斩首三万级馀众悉降
窦参字时中为万年尉同舍当夕直者闻亲疾惶遽参为代之会失囚京兆按直簿劾其人参曰彼以不及请而往参当坐乃贬江夏尉人义之迁奉先尉男子曹芬兄弟醉暴其妹父救不止恚赴井死参捕理当兄弟重辟众请俟免丧参曰父由子死若以丧延是杀父者不坐也皆榜杀之一县畏服
○辽
刘伸字济时宛平人重熙年进士历彰武军节度使改崇义军节度使政务简静民用不扰致乌鹊同窠之异道宗尝谓大臣曰今之忠直耶律玦刘伸而已宰相杨续贺其得人拜参知政事加太子太保迁上京留守
萧孝穆东京留守治辽阳为政务宽简抚纳流徙其民安之
萧孝忠穆之弟志慷慨累迁殿前都检点北府宰相为东京留守时禁渤海人击球孝忠言东京重镇无从禽之地若非球马何以习武且天子以四海为家何分彼此宜弛其禁从之
耶律蒲古字提隐以武勇称统和初为涿州刺史从伐高丽有功开泰末为上京客省副使太平二年城鸭绿江蒲古守之在镇有治迹五年改广德军节度寻还东京统军使莅政严肃诸部慑服
耶律仁先字糺邻授宿直将军累迁殿前副检点北院大王东京留守女真岁侵掠仁先开山通道以控制之边民安业封吴王以平乱功加尚父进宋王为北院枢密使卒年六十遗命家人薄葬
王棠涿州新城人博古善属文重熙十五年擢进士乡贡礼部廷试皆第一迁东京盐铁使太康三年辽饥民多死亡请赈恤从之棠练达朝政临事不怠修明法度
耶律隆先字□隐义宗四子也封平王兼政事令留守东京薄赋税省刑狱恤鳏寡数荐贤能之士有阆苑集行于世
怀闾公其先本西域阿鲁浑人为瑞州达鲁花赤在任民感其惠有颂德碑
韩庆民为宜州节度使金人陷宜州庆民不屈而死以其妻配将士其妻誓死不从遂自杀
○金
李晏字致美高平人为辽阳府推官初辽人掠中原人使输租于官谓之二税户锦州龙宫寺辽主尝拨赐民户俾输粟于寺岁久皆以为奴有欲诉者僧辄投之岛中晏乃奏辽以良民为二税户此不道之甚也今幸遇圣朝乞尽释为良民世宗纳其言获免者六百馀人
移刺福僧苦河猛安人初为顺义军节度副使部内世袭猛安木吞掠民妇藏之窟室人颇闻之无敢发其罪者福僧请子节度使愿自效既迹其所在率众入索之得妇女四十三人木吞抵罪改同知兴中府事督民缮城浚濠为御百姓颇怨顷之兵至攻其北城福僧战其北使备其西暮果攻其西以有备乃解去寻改广宁福僧被牒如邻郡大兵薄城其子铜和尚率家奴拒战广宁赖以安福僧至悉放奴为良终不言子功识者多之充辽东宣抚副使岁大饥福僧先赈其民而后奏诏奖谕之
移刺温本名阿撒辽横帐人工契丹小字历永定震武崇义节度使移临海军州治近水秋雨水潦暴至城颇决百姓惶骇不知所为温躬督役夫缮完之虽临不测无所避僚属或止温温曰为政疵疠水泛溢为灾守臣之罪当以此身为百姓谢虽死不恨
卢孝俭宣德州人登进士第累官太原少尹大定中迁同知广宁尹时大饥民多流亡乃借僧粟留其一岁之用使平其价市与贫民既以救民僧亦获利
仆散揆崇义军节度使临民有惠政
李完朔州马邑人经童出身复登词赋进士第迁同知广宁府初辽滨人崔元入城饮不归得尸于水中有司执同饮者讯之皆诬服提刑司疑其冤以狱畀完完廉得其贼乃舟师也遂免同饮人
完颜阿里不孙猛安人明昌进士屡官御史中丞参知辽东行省事兴定元年是时蒲鲜万奴据辽东侵掠婆速之境及宣抚使抚 抚：衍文 蒲察移刺都改陕西行省参议而伯德胡土遂有异志宣抚使海奴不迎制使坐而受诏不孙械系之辄矫制大赦诸道稍安而请罪于朝后为伯德胡土所害不孙宽厚爱人敏于吏事能治剧要识者以为用之未尽云
纥石烈字桓端西南路猛安人为宣差提控贞佑三年蒲鲜万奴取咸平东京渖澄诸州诸猛安谋克人多从之桓端遣都统温迪罕怕哥等及自率兵讨平之贞佑四年桓端遣王汝弼由海道奏事宣宗嘉其功迁辽海军节度使
○元
木华黎性沉毅多智畧猿臂善射挽弓二石太祖时命统诸军征辽东次高州卢琮金朴以城降进攻北京金守将银青率众逆战败之斩首八万馀级城中食尽契丹军斩关来降锦州张鲸聚十馀万杀节度使称临海郡王至是来降诛之鲸弟致据锦州叛木华黎率军数万讨平之后广宁刘琰义州田和尚降木华黎曰此叛寇存之无以惩后除工匠优伶外悉屠之拔苏复海三州斩完颜众家奴咸平宣抚蒲鲜等率众十馀万遁入海岛丁丑八月诏封太师国王都行省承制行事赐誓券黄金印曰子孙传国世世不绝后薨封鲁国王谥忠武
姚枢柳城人世祖即位立十道宣抚使以枢使东平既至郡置劝农检察二人以兼之推物力以均赋役罢盐铁官今祀辽阳名宦祠
王伯胜辽阳行省平章政事历知懿州州僻陋民不知学伯胜乃增弟子员择师教之度闲田募民耕种岁大旱斋戒祷神毕即雨人谓之平章雨
刘敏中字端甫济南章邱人由中书掾擢兵部主事拜监察御史宣抚辽东山北诸郡守令恃贵幸暴横者绳之以法锦州雨水为灾辄发廪赈之除东平路总管官至翰林学士承旨敏中平生身不怀币口不论钱义不苟进进必有所匡救援据古今雍容不迫每以时事为忧或郁而弗伸则戚形于色中夜叹息至泪湿枕席为文辞理兼备有中庵集二十五卷延佑五年卒追封齐国公谥文简
王居礼以荫补大名路南乐县簿历两淮运司司丞海宁州判官知锦州事居礼备经繁剧劝农兴学一以清心省事为本值岁凶民饥随发赈贷全活甚众民有讼田累岁不决者居礼引苏琼论普明之语开譬甚切其人相让而退锦人威其德化为树去思碑
胡秉彝霸州人由会福院掾累官锦州知州器识恢宏不事苛细先是州民不业耕织秉彝乃自编伊尹武侯区田遗制暨苗司农栽桑图梓行都部复于城东筑济民园种桑百馀畦听民移植虽菜蔬菓蓏植栽有方小民效法衣食饶足至元中省部驰檄东方和籴奉行者因而科扰秉彝令有蓄积者听自输官民辇运赴仓侵渔遂息及去任民为立遗爱碑
耶律留哥契丹人仕金为北边千户太祖起兵朔方遁 脱隆字 至安韩州与耶的合兵十万馀自号都元帅营帐百里威震辽东太祖命按陈至辽留哥率所部会按陈于金山刑牲折矢以盟金遣胡沙率军六十万来攻留哥帝命按陈会留哥与金兵对陈留哥侄安奴为前锋横冲胡沙军大败之帝召按陈还众推留哥为王国号辽金复遣万奴领军攻之金兵大溃留哥破东京耶厮不劝留哥称帝留哥曰吾与按陈盟愿附蒙古削平强宇倘食言而自为东帝是逆天也逆天者必有大咎乃称疾不出潜与子薛阁奉金币银牌至既见帝大悦赐金虎符仍命为辽王卒年五十六妻姚里氏入会 会：奏 奏 奏：会 帝征西域皇太弟承制以姚里氏佩虎符权领其众者七年
塔出蒙古札刺氏札刺台子也至元十七年授昭勇大将军东京路总管达鲁花赤十八年召见赐钞锭旌其廉勤升昭毅大将军开原等路宣慰使改辽东宣慰使塔出知乃颜谋叛遣人驰驿上闻有旨命领军一万与皇子爱也赤备御女直水达达官民与乃颜连结塔出遂弃妻子与麾下十二骑直抵建州距咸平千五百里与乃颜党太撒拔都儿等合战两中流矢继知其党帖哥沙儿赤等欲袭爱也赤以数十人退战千馀人扈从皇子渡辽水贼来袭塔出转鬬而前射酋帖古歹中其口镞出于项堕马死追兵乃退遂军懿州州老幼皆焚香拜泣曰非宣慰公吾属无遗矣辽西贼遂平复讨女直还攻建州以功为辽东行中书省平章政事
朵尔直班字惟中少孤稍长好学为辽行省平章政事至官询民疾苦知米粟羊豕薪炭诸货皆藉乡民贩负入城而贵室童奴公府隶卒强买之仅酬其半直又其俗编柳为斗大小不一豪贾猾狯得高下其手民咸病之即饬有司励防禁齐称量诸物毕集而价自平且存恤孤老清铨选汰胥吏慎勾稽兴废坠苟有罪虽勋旧不贷王邸百司闻风悚惧诏为太常礼仪院使
庆童字明德受知仁庙出为辽阳行省平章政事以宽厚为政辽人德之
唐仁祖畏兀人授翰林学士承旨辽阳饥奉旨往赈同事者欲如户籍口数大小给之仁祖不可曰昔籍小口今已长矣可皆以大口给之民赖以活卒谥文贞
王忱性明敏有才识授山北辽东道提刑按察司副使驸马伯忽里数驰猎蹂民田以法绳之宪吏耿熙言征北京宣尉司逋负计可得钞二十万锭帝遣使核实熙惧事露擅增制语有并打算大小一切诸衙门等事十二字追系官吏至数百人忱验问知其诈熙乃输服累官中奉大夫云南行省参知政事卒
答里麻高昌人累官刑部尚书元统初升辽阳行省参知政事高丽使朝京过辽阳谒省官奉布书物用征东省印封之里麻诘曰印以署公牍何为奉私书况汝出国时我尚未为辽省官今何故以书遗我乃掷还之迁陕西行台中丞致仕后召不起
尉迟德诚绛州人拜辽东道肃政廉访使其上疏言劳诸王以怀其心防出入以严宫禁及立谏官崇科举置常平汰僧道举贤良抑奢侈禁钞法裁冗官等论皆中时病
王结易州定兴人性聪敏读书数行俱下终身不忘宪副王仁见之曰公辅器也迁侍读学士泰定中转辽阳行省参知政事岁大水谷价贵结请发 脱粟字 数万石账之
董搏霄字孟起磁州人国子生辟陕西行台掾时大旱从侍御史郭贞谳狱华阴县有李谋儿累杀商贾于道为贼十五年至百馀事事觉狱已具贿赂有司谓徒党未尽获五年不决人皆以为愤搏霄知之以言于贞即以肆诸市中天乃大雨以肃政廉访司知事除泾阳县尹入为户部主事拜监察御史佥辽东肃政廉访司事
捏吉伯西夏国人为人颖悟奇伟勇畧不群初充御前怯薛歹居无何授兀歹拔都招讨领蒙古汉军护拔都忽都与西番四次攻战有功后转海二万馀里直攻日本战胜回还赏赉有加令往辽东复州住坐耕种每年一诣大都朝于金复等处后以寿终葬复州城东百步许豫章窦仲清志其墓
贺惟一字允中后赐姓蒙古氏名太平资性开朗正大虽在弱龄俨然如老成人尝受业于赵盂 盂：孟 俯又师事云中吕弼至正十六年除辽阳行省左丞相籴粟以给京师处置有法所致甚多而民不扰
朵儿只木华黎六世孙脱脱子也生一岁而孤稍长备宿卫事母至孝喜读书不事章句至治二年授集贤学士时年未冠一时同寅如郭贯赵世延邓文原诸老皆器重之至元四年除辽阳行省左丞相以安静为治民用不扰
○国朝
王翱直隶盐山人永乐乙未进士官翰林庶吉士改大理左寺正谳狱诖误左迁行人宣德改元擢监察御史十年升右佥都御史镇守江西植良善抑奸贪风采凛然又移镇松潘靖商巴之乱正统七年提督辽东军务总兵以下庭谒翱诘其失机之由命左右悉曳出斩之诸将哀请得生于是三军股栗无不用命逾月乃自巡边沿山海抵开原高墙垣深沟堑经畧屯堡易置烽燧珠连壁贯千里相望简阅行伍更老弱赈贫穷婚配鳏寡沿边境弛法律凡词讼咸量情以布粟赎罪虽人命亦如之军民便焉九载秩满升副都御史十二年征剿达贼斩获无算捷奏赐敕奖谕升右都御史寻升左都十四年八月内北虏大举犯京师部落数万寇广宁时翱聚兵教场虏骑卒至我军遂溃翱收散卒坚壁固守虏遂遁去在边数年食不兼味衣无重帛且广储蓄增士马边用饶足器甲鲜利军士饱暖乐于战守举用才将如施聚焦礼辈皆自众中拔起为夷狄所惮提兵开原以羽书移谕海西诸酋使其畏威效顺诸酋悚惧钦服景泰三年召回加太子太保寻命总督两广军务四年迁吏部尚书英庙复辟罢宫保时有甘心翱者赖上素知得免李贤罢内阁上欲用翱翱力辞遂荐岳正正罢又荐李贤上每用人必询于翱翱亦以用贤报国为己任尝言北方人老实可用自是北人多进用且事无巨细一经涉历终身不忘有所当行不遑寝食坐以特旦第宅三十馀年一仍其旧公馀退宿朝房非朔望时令谒先祠未尝归家门无私谒苞苴不敢近权势嘱托婉而拒之故人畏而不怨累遭变故无他虞公于恩雠一不介意李文达尝曰皐陶言九德翱有其五乱而敬扰而毅简而廉刚而塞强而义又曰王公经畧之大凡处事则无渗漏天顺甲申加太子太保尚书如故卒八十四谥忠肃今祀广宁名宦祠
程信徽州休宁人正统壬戌进士授吏科给事中己巳之变建议皆军国机务转本科左给事中后升辽东左参政巡抚都御史寇深得请仓官吏卒盗粮石论死又造新斛加旧式二寸付信钩考信曰使而真盗斗可杀也今为此加斛以置之死岂情也哉取旧斛较之曰出入准是碎其新者而火之以内艰去服阕改四川参政英庙复辟录景泰间进言者升太仆寺卿随升左佥都御史巡抚辽东召至便殿顾间边事命信与内外守臣协和信顿首辽东守将海宁伯董兴联姻曹吉祥信一切裁之以正兴严惮之乃造战车创义仓峙蒭粟稽侵渔察奸细号令一新己卯二月谍闻建州酋董山潜结朝鲜命信察之信遣自在州知州佟成给以他事往境上得朝鲜授董山正宪大夫中枢院使制信具以闻且曰乘其未发急遣二使往问之英庙命给事中往朝鲜锦衣译者往建州两酋初不服乃出伪制示之各上表谢罪虏孛来声言入寇信率众行边增守御修屯堡程勇怯录冤滞营海上者三月都指挥使夏霖治辽贪婪与董兴相倚分巡佥事胡鼎按其罪四十事信状闻诏中官锦衣来按霖赂之得末减降三级调广西法司并论信轻听外台言论朝廷以信覆奏无引咎语下诏狱调南京太仆少卿寻升刑部侍郎南京兵部尚书致仕卒赠太子太保谥襄毅今祀广宁名宦祠
滕昭河南汝阳人气岸魁伟文学该博成化初巡抚辽东经畧要害申饬将卒完城郭缮甲兵谨烽堠边人安之加意学校推诚待物广询民瘼痛革奸食以故夷虏畏威军民乐业前所举荐者多以勋名显著还朝之日军校士人攀留遮道无不洒泣今祀广宁名宦祠
彭谊广东东莞人初仕为司务擢监察御史历升副都御史成化戊子巡抚辽东先是任巡抚者与太监总兵不相能不以边储为意仓无再岁之支虏觇知声言入寇谊捕谍者讯得其情秋发饷实铁岭三万诸卫谊乃大阅选将调兵建大将旗鼓出辽阳塞部次严整旌旗蔽野命都指挥崔胜进兵擒斩甚多夺其马匹器械辎重虏奔溃自是远遁边境稍宁丁酉致仕谊在辽十年严武备实仓廪镇静有威时太监横徵诸属卫谊乃令所属凡移交不经本院议处者皆令覆请违者以军法从事虐焰顿息边人德之
马文升别号约斋晚号三峰居士河南钧州人景泰辛未进士授监察御史正直敢言天顺癸未升福建按察使镇守扰民绳以法歌谣载道成化乙酉升南京大理寺卿值固原土夷满四倡乱命文升往讨之生擒蒲四俘获甚众捷闻敕奖升左副都御史寻节制三边秋九月虏寇边设伏擒斩有白金文绮之赐复剿平岷州叛番拜兵部左侍郎适辽东有警上以文升谙练戎务俾往备之悉心运筹乃上御边十五事虏患遂息升左侍郎戊戌建州女直叛上命文升再往时太监汪直恃宠幸邀功偕行弗听深衔之己亥直倾谪戌重庆直败诏复其官致仕甲辰起为副都御史巡抚辽东禁缉兴举知无不为凡三往辽东皆树伟绩东人至今感慕乙巳升右都御史督理漕运寻升兵部尚书复改南京兵部弘治改元召为左都御史掌院事上言纪纲十五事悉见施行壬戌转吏部尚书进少师兼太子太保正德改元以老求去前后二十一疏蒙玺书褒美赐宴给宝镪且命有司给食米与隶恩典至渥文升立朝五十馀年以身殉国既谢事逆瑾专横诬除名虽居林下每闻时事或与祖宗之法少戾辄忧形于色竟郁郁不起临终惟谆谆以忠孝戒勉其子孙年八十有五卒赠赐进光禄大夫左柱国太师谥端肃今祀广宁名宦祠
马中锡直隶故城人进士弘治间以副都御史巡抚辽东地方驭吏安边多善政升兵部侍郎嘉靖壬戌抚按会行寺道佥议以公威廉统众上下倚服今祀广宁名宦祠
彭泽陕西兰州人弘治庚戌进士泽为人孝友廉直得于天性博涉书史沈毅有畧初宦 宦：官 刑部郎出知徽州皆有惠政寻以按察使擢右佥都御史巡抚辽东泽驭将严肃羽檄一驰副参而下率星驰惟命之听以战以守所向成功未几升右副都御史时正德六年剧贼刘三赵风子纠众十馀万啸聚河南刘六等众亦数万流劫山东廖麻子等又各纠众互扰川汉武宗以泽有将畧命总制湖广陕西四川军务泽提兵先后剿平之升左都御史掌院事时钱宁得幸权倾中外泽深恶之每与缙绅言及辄骂曰吾恨不手刃此奴有白于大司马王琼者琼以白宁宁不信一日琼邀宁饮适泽过其门琼先匿宁屏后邀泽至家故以言激怒泽泽复大骂宁由是衔之捏旨罢泽为民嘉靖初复起为兵部尚书加太子太保寻以老乞归遂致仕居家数载卒
李承勋湖广嘉鱼人弘治癸丑进士副都御史巡抚辽东志切抚绥时边垣圮废夷虏猖獗题请修筑边墙自辽阳三汊河北直抵开原延亘五百馀里崇墉深濠虏莫敢犯且崇文振武声绩赫然其奏议十数上皆切机要迄今传诵之仕至兵部尚书今祀广宁名宦祠
刘璋湖广黄冈人正德丁丑进士嘉靖丙申巡抚辽东军变之后地方汹汹璋以至诚临之黜贪暴之官去勾算之令与总兵马永协心安辑卒致叛乱削平人心底定今祀广宁名宦祠
孙桧始姓葛复姓孙锦衣卫籍正德甲戌进士性刚介明敏为监察御史按辽会开原积愤杀虏酋速长家等于卫衙共百馀级乃论效抚镇而原情以释其众内镇守分守家人倚势为奸利皆按以法贪官豪右为之屏迹嘉靖癸卯再任巡抚通谙边情持法如旧远近怀畏奏修东北一带边墙公费有经民劳以悦人至今思之历升兵部侍郎
侯汝谅山西太原人嘉靖戊戌进士己未以佥都御史巡抚辽东值辽大水兵疫军民死者无算汝谅恳疏请赈上命御史王本固以银三万两米三万石分赈河东西地方又奏开天津海运通山东籴买议被沮而止先是属夷果力个黑孛罗等纠合北虏犯广宁主将殷尚质以下阵亡后二年汝谅至奏以属夷悖祖宗马市约法宜如蓟镇奉密旨擒哈舟儿事例诏从其议遂擒果力个等二十一名于马市汝谅受上赏将士各升级有差边境自是宁谧且清苦持身抚辽二年终始不渝今祀广宁名宦祠
罗绮河南磁州人宣德庚戌进士授监察御史按辽沈谋多识风纪振肃英庙北狩绮使虏往复辩难卒伸大义累官户部侍郎今祀广宁名宦祠
强珍河间府沧州人成化丙戌进士授监察御史按辽精敏果毅敢于搏击豪右退听边境乂安太监汪直贵幸震赫公卿以下多善礼之时直监督辽东军事妄杀建州夷人黩货怙宠擅假威福兵部尚书附势扶同冒袭功赏珍论劾其事直反诬珍槛车徵下诏狱许襄毅公进为御史疏其冤珍除籍戍铁岭珍隶配所闭门谢事直败复珍官累迁南京通政卒于家今祀广宁名宦祠
王嵩河南汲县人成化乙未进士以监察御史按辽举行朱文公冠婚丧祭礼痛革佛事至今成俗
李善陕西陇州人成化戊戌进士授行人拜监察御史按辽时总兵官罗雄武备废弛太监韦朗侵渔军饷纵舍人夺人妻孥闻善来遂屏息论劾都督孙贵罢去有傅玄者尝客李林家林失所在其子讼玄杀林有司抵死狱成公廉察之知林饮酒肆醉当炉妇与所私利林财而杀玄得不死其它平反多类此威震东辽奸豪敛迹广宁抵开原滨海而北周折七百馀里即由一片石建 建：达 镇北关相去径三百里所省兵食岁计数百千万善即计程量工上状继今无能成其志者累官南京都察院右副都御史刑部右侍郎工部尚书致仕卒赠太子太保今祀广宁名宦祠
刘大谟仪封人由进士授户部主事改监察御史按辽严明端正言笑不苟剔蠹除奸不为钩距而情伪自得镇守太监岑章倚势贪残剥削无厌大谟乃收捕左右痛绳以法章恐惧请罪大谟操之益急章乃行贿近幸诬奏他事逮系诏狱时辽士人村民奔走哭泣自辽阳抵山海遮道不绝谪隆德典史寻迁蒲城令历浙江按察佥事陕西副使四川参政擢都察院右佥都御史巡抚山西地方所在政迹著闻今祀广宁名宦祠
刘成德山西蒲州人正德辛未进士以监察御史按辽修举废坠有诗名奏开儒学岁贡置雅乐射礼塑两庑贤像亲书圣贤牌位重修学宫今祀广宁名宦祠
张文明山西阳曲县人正德辛未进士选监察御史丙子按辽政尚大体宽恤小民自镇副等官以下皆疏其弊劾之时有内宦恃权放纵绳左右以法乃股栗吏畏其威民怀其惠
高越直隶凤阳人弘治甲子举人巡按辽东风采棱峻胥吏敛手举乡贤祠祀又兴社学择民间子弟每卫立教读以教之至今社学不废
郑本公山西朔州人正德甲戌进士巡按辽东时辽东副总兵张铭者恃其勋贵贪暴异常本公按其过恶劾罢时论莫不快之
王正宗固安人丁丑进士巡按辽东先是辽阳有一镇抚一经历招权生事正宗莅任先收之置于法地方宿蠹厘革无遗有妖人李贞者以妖术谋为不轨指挥周辅信焉诱惑人众抢山海关杀主事正宗捕得首恶得贞私籍不视焚之反侧既安地方底定至今人感诵焉
常时平交河人嘉靖乙丑进士授刑部主事改御史巡按辽东廉革宿弊诸凡稔恶奸宄之流咸填于法以后恶党潜形风裁凛然兴学校甄庶官严厉中有综理云
曾铣字子重扬州江都人嘉靖己丑进士授长乐知县擢监察御史按辽乙未春巡抚都御史吕经大兴财利算及随马田亩北巡回至辽阳军士拥门愤告遂乱闭城门阻不得行铣闻自金州亟回先擒所倚用官掠治示众谕以祸福经乃得去至广宁军又变抚顺军亦因劫其备御铣各出檄抚安阴图方畧七月甲子晨铣召诸生行射礼官僚毕集铣出片纸分配吏卒少时面縳八人至其明日抚顺擒七人广宁是日亦擒十二人不假兵革三城元恶就擒爰傅法律举劾功罪地方以宁奏闻得旨曾铣设策弭变忠荩可嘉陟大理寺右丞辽人感公建生祠于辽阳城西关外即以忠荩扁其房详载嘉忠碑今祀广宁名宦祠

张铎
南京留守卫人
嘉靖辛丑进士
以翰林庶吉士授监察御史按辽锐意经畧规度要害
于辽阳东边
建江沿台险山孤山一堵墙散羊峪五堡
开原建彭家堡李屯堡
又积粟几六万斛贮辽阳预备仓熔固封键以备兵荒后十年辽阳果遭大水瘟疫人至相食虏患频仍赖此赈济其思患预防之功大矣
有闾阳稿梓于辽左书院今祀广宁名宦祠

温景葵山西大同人嘉靖戊子举人德性端严学识纯正以监察御史按辽确有宪体辽自壬寅北虏侵犯之后边民忧惧景葵令乡村量力筑台有警就便保守具见奏疏其持法之严驭吏之肃咸称之为真御史云
周斯盛陕西宁州人嘉靖癸丑进士授行人司行人选四川道御史丁巳按辽是夏淫雨连月禾尽渰没所在城垣倾圮虏乘机九月犯广宁十二月犯辽阳斯盛督率官民拒守城陴轸恤杀伤区别功罪明年春饥甚亟开仓赈济取库赎金并贷得万馀两量给积贮家俾与平籴贫不能籴者聚啖以粥又籴米关西预调金州岛船至关自芝麻湾运至三汊河接济上疏请赈乃命御史吉澄运米三万石银二万两赈恤军民当是时非盛尽心曲处地方几不靖矣安定之功不可泯云
王宗彝真定束鹿人成化丙戌进士任户部郎中督理辽东粮储屯种尽心经画勘斛斗慎出纳召籴开中悉有成算官民两便府藏充实律已廉明待人平恕历升都察院佥都御史抚辽东官至户部尚书今祀广宁名宦祠
李淮山西闻喜人甲戌进士任户部郎中督理辽东粮储清介仁厚辽人无老稚咸感诵之尤惓惓以教诲生徒为务多所成就后升都御史巡抚延绥今祀广宁名宦祠
张天麟直隶深州人进士嘉靖癸卯任户部郎中操行端方励志清苦往时凡侵冒奸弊革除殆尽度支因以不匮召还京卒清贫至不能棺敛同年乡友助其丧士大夫叹息而悲之今祀广宁名宦祠
王抚民直隶真定人嘉靖辛丑进士为人浑厚廉平有公辅之器总理粮储不袭故妄取库羡为公费禁革冒支克减凡官军见操之数检故牒镇城准总兵印信诸路取将领手本按季推月度支一时营伍卫所惮其稽查故犯者尽法绳之不少贷乃后兵荒相继行伍空虚以故牒为华格豪首巨猾因缘为奸弊端日滋地方思其贤
王懋中江西安福人进士迁刑部郎中擢山东布政司参政分守辽海东宁道懋中沈毅强学练事勤政听断怀辑东人安焉累官南京都察院右都御史致仕逆濠之变新建伯王守仁以他事至丰城闻乱奔还吉安迟回观望时武文定守吉安懋中率士夫义勇状上守仁起兵讨贼言甚激烈守仁从之倡义之功懋中为最寻卒于家今祀广宁名宦祠
许进河南灵宝人成化丙辰进士授浙江道监察御史出按甘肃山东贪饕解组豪右敛迹其论劾太监钱能汪直申救御史强珍总兵李经皆时人不敢言者升山东按察副使所鞫东昌生员杀人益都工人诬死泰安王商匿尸事人谓可入棠阴比事分巡辽东威名震慑中贵屏息抚按有疑狱进数言而决与巡按御史以地方事逮狱值宪庙宴驾赦出之孝庙登极简拔材望升陕西按察使寻擢都察院右佥都御史巡抚大同边备严饬北虏款塞寻为太监石岩所构左迁兖州知府言者讼其冤升陕西按察使时虏入甘凉烽火益急复以进为左佥都御史经畧哈密升副都御史巡抚陕西时与安福张敷华相继秦人谣曰张明镜许重磨云拜户部左侍郎火筛入寇兼佥都御史提督宣大操法益急权豪甘心行取回京寻命致仕廷臣力疏起者四十八人鱼台岭之变荐者相继武庙驿使起进改兵部左侍郎进尚书转吏部尚书时党人专政逆瑾煽虐进以身系天下安危善类赖之卒为瑾所倾致仕复诏闲住卒于家年七十有四瑾败复官如故赠太子太保谥襄毅今祀广宁名宦祠
许逵河南固始人正德戊辰进士逵沈静有谋畧授乐陵知县时流贼猖獗攻城杀人祸连三省他县闭门自守或遗贼蒭粟酒食纵横虏掠官军不能支逵募死士千人人持一木棍迎贼突击人马俱毙贼不敢近县境超升山东按察司佥事分巡辽海东宁道礼神爱民谦恭下士听狱详明人以不冤寻升江西按察司副使宸濠之变逵以不屈死赠礼部尚书谥忠节今祀广宁名宦祠
王舜渔常熟人由进士授工部主事历官山东按察司佥事明敏公勤敢于任怨狱无留滞人无冤抑兴利革弊不遗馀力先时正德间国计告匮辽东军职俸银不得时给射利者行赂网利舜渔廉得之即发其奸辽人至今颂焉寻升临清兵备副使卒于家
黄云陕西咸宁县人嘉靖乙未进士以刑部员外郎升山东按察司佥事整饬金州边备寻改开原兵备开原旧无兵备改设自云始云持身严一毫不苟取时开原边务久弛守将尤多贪纵云缉其用事者绳之以法不少贷贪风顿息云又以虏贼驰突由边墙倾圯堡少兵寡也乃建议抚按题请筑边墙二百馀里又于开原添设永宁堡铁岭添设镇西彭家湾二堡泛河添设白家冲堡各募军五百名为战守计边防完固虏不敢犯者垂十年寻升山西右参议未几升山西按察司副使卒识者咸叹其才用之未尽云
侯纶山西太原府人进士嘉靖初任苑马寺卿持身清约凡孳牧之政巨细究心畜马蕃庶足供武用祀考谓公雅志清操屏权谢势有塞渊之德无贪暴之私子汝谅巡抚辽东今祀广宁名宦祠
杨最字殿之四川射洪人进士历升苑马寺卿秉性刚方嘉靖乙未辽阳兵变最厉言敕法以身卫吕巡抚得免于祸修建南卫城晋太仆卿以谏方士死今祀广宁名宦祠
冯时雍字子际直隶开州人进士充陕西苑马寺卿复任辽东为人公直仁恕定孳牧之法以祛宿弊详见奏疏创建永宁学增广生员科贡有人又捐俸金购国朝典制及五经子史诸书分给辽阳永宁监二学升右布政使
张鏊字济甫江西南昌县人进士充浙江提学副使迁辽东苑马寺卿鍪修复马政稽查弊端奏开线城田几千顷永宁学初建诸生不知向进因给经籍及自著举业为式巡院课所取岁考全辽入等诸生于辽阳书院鏊督之各有所成就居官清慎升广东参政又推赆金百两买耕牛除虚税以苏民困辽人士感其惠义仕至南京兵部尚书
吕能广东新会县人由贡授广宁儒学教授身率诸生慎取予勤教导诸生敬畏又其教先性行后文业己自得为进益故诸生去陈言求诸理嘉靖甲午巡按常时平既试称为有人是岁始去山东附试顺天中齐宗贤六人后中甲科二人尝条列六礼以 以：本 文公说请于当道欲率辽人行之诸当道嘉奖其贤巡按段承恩以能立师道得士荐其实学实政古貌古心人以为不愧九年赴部不及考而归诸生思慕其教今附祀广宁名宦祠
叶旺庐州府六安州人幼孤从祖母所适姓金氏名大旺元末起兵淮甸众推为帅破灭乡寇人号长枪金元帅龙凤间归附判枢密院乃复本姓洪武元年改除都指挥同知移镇青州辛亥辽东行省平章刘益等奉表归款以旺同马云署龙虎将军都指挥镇守辽东旺与云由登莱渡海屯兵金州同志协力厉士卒设方畧招降元参政叶廷秀攻走平章高家奴遂至辽东完城郭缮甲兵置军卫建屯田以广储蓄兴学校以明教化边具悉举癸丑纳哈出犯辽阳旺与云领兵逆击大破之追至浑河百馀里纳哈出奔开原乙卯冬纳哈出由长广渡水直趋金州旺与云计设伏于险扼其归路以云留守而自以兵八千趋盖州纳哈出还至熊岳旺令千户徐便于青石山伐木为寨积冰为垒沃水使坚绝其东归之路又自海岸至盖牟城下密置钉板于沙中设陷马穽于平地以指挥王才领强弩数百据截青石山隘口其东南令各老弱卷旗伏两山间戒以闻炮即竖旗仍束草为人衣以甲胄设机动运为疑兵分部既定四顾寂若无人令指挥周鹗等肃兵以俟别遣部将耿成陈玉率兵夜劫虏营虏众惊扰纳哈出列军于城南旺率锐卒冲其中坚炮声一起诸山响应指挥吴立亦出兵纵击之自晨及晡斩获无算虏众大败悉奔青石山王才据桥力战虏不能过转驰而西阻于冰垒又闻四方鼓噪进退仓皇至海岸复值钉板人马僵仆纳哈出几获而遁去复以兵追击三百馀里歼其众殆尽后窜伏沙漠不敢为边患卒归款不烦兵力太祖嘉其劳召还赐赉加厚升后军府都督仍镇辽东旺忠勤善抚下明于用人周鹗关忠王才耿成陈玉皆一时之冠出其麾下俱致显达辽东至今父老称道其事今祀广宁名宦祠
马云庐州合肥人元末为泰山义兵万户丙申岁率所部归附从征陈友谅进平湖广荆衡诸州郡所至克敌乙巳以功授凤阳卫指挥调雄武卫洪武辛亥元刘益归款以云勇敢有谋署龙虎将军都指挥使同叶旺领兵渡海进至金州闻刘益遇害谋曰辽东新附反侧者尚多若遽以兵临之杀伤必众今宜广布德威致其来服不从征之未晚也乃劳来抚恤赏功贷过远近翕然归者相属于道时高家奴据老鸦山招之不至云曰高家奴恃险梗化不讨之无以示威率精锐自抵其寨击破之高家奴亡走自后势孤诣云降寻纳哈出犯金州云为留守与叶旺合谋破之云持身廉洁驭众宽简纲纪庶政创置诸司城郭皆其指画虽天性刚峻未尝有恶言诟怒人咸敬惮莫敢犯戊午升中军都督府都督仍镇守辽东丁卯卒今祀广宁名宦祠
刘江邳州宿迁人姿貌丰伟知识过人从军上海卫永乐年间由总旗累迁至左都督镇守辽东以金州倭寇窃发相地形要害于望海埚筑立城墩以防海寇属王家山岛举火江计寇将至急整马步军赴埚设伏翌日倭船二十馀艘泊马雄岛径奔埚上江亲督指挥徐刚领兵赴堡外复遣百户姜隆以奇兵伏山下邀其归路约贼围堡举炮发伏马步俱进贼大败奔入樱桃园合兵围之自辰至酉生擒八百五十七名斩首七百四十二级事闻玺书褒美徵至京面宴赉甚厚封广宁伯给铁券世袭自后倭寇遂绝卒谥忠武今祀广宁名宦祠
施聚字良会通州人体貌魁梧器度宏远由金吾右卫指挥使以功充义州参将崇尚俭朴委任智勇枕戈待旦居安虑危每行军寝用草铺食藉马韀训练士卒增筑屯堡营缮有法又能延礼师儒教训子弟义人始有科目甲子兀良哈贼众犯境聚提所部兵从大将出境外间道遮击遂大破之斩获甚多升都督佥事充右副总兵镇守辽东正统己巳英庙北狩聚闻报痛哭即日引道守臣备牛酒迎劳聚曰主上安在我辈尚可宴乐遂趋京师以功累充左都督天顺改元进封怀柔伯给铁券世袭薨谥威靖今祀广宁名宦祠
焦礼显州人英勇善战从靖难升都指挥使备御宁远正统壬戌升左都督充左副总兵镇守辽东景泰甲戌大破贼众于小团山斩获甚多铠仗弓矢称是进爵东宁伯给券其文曰冲当一面勇敌万人英宗闻其勇畧召至京赐蟒衣金帛在镇二十馀年
曹义扬州义真人少好学十五袭父燕山左卫指挥奉公守法持廉无玷文皇知其贤诏从征沙漠愿居前锋克著奇绩升湖广都指挥佥事平茶陵梅花洞蛮升中军都督佥事充副总兵镇守辽东开拓边境屡破逆虏进位左军都督加封丰润伯食禄一千二百石给铁券世袭后应诏赴京年老薨于家追封侯爵今祀广宁名宦祠
巫凯金陵句容人幼颖异七岁赋牡丹诗人咸异之十九代父百户职累功升辽东都指挥使后率兵扈驾北征者三屡蒙赏赉秋冬驻广宁防胡春夏驻金州备倭道经古泽泥淖难行奏筑长广道行者便之宣德间升左军都督府都督佥事充总兵官镇守辽东大破兀良哈展拓广宁城于辽西汤池奏设宁远卫举将材立学校寻擢升都督同知赐白金彩币而卒今祀广宁名宦祠
王真字存诚泗州盱眙人由大宁后卫后所千户累功升都指挥使掌辽东都司事政洽民怀宣宗即位以真累效劳绩特升左军都督府都督佥事英宗嗣位嘉念旧臣进都督同知锡金币后以疾卒朝廷遣行人谕祭于家
邹溶字大渊泗州盱眙县人由燕山左护卫百户累升锦衣卫指挥同知调开原备御修饬边城开通河道展筑关厢创盖马市安插达官有能誉官至都指挥同知
王祥字伯祯其先光州固始人体貌魁伟度量有容永乐间由燕山卫指挥使总神机营成祖文皇帝累赏金帛后升都指挥佥事调广宁开原操备修筑宁远蒲河等城皆祥经营区画及擢掌辽东都司事升都指挥同知当是时都司总兵甲子虏寇西鄙祥歼其众于老河庚午寇东鄙又戮其酋长于东山累升都督佥事仍掌都司事以疾卒上命都指挥夏霖谕祭于家特命营葬于城东南杏山
周鹗凤阳怀远人前元安丰万户丁酉年归附数从军征江淮两淛湖湘山东河南雍冀川陇以战功历升西安都卫指挥佥事宣武军征沙漠守绥德调定辽右卫既至都指挥马云叶旺素闻其勇遂致之幕下凡有攻伐必委任之洪武丙辰纳哈出犯金州叶旺以鹗率精兵逆战盖州城南大败其众追至安不刺堂深入其巢窟凡数十战斩首数百馀级得其所掠而远 远：还 寻又总率诸军往东宁邀击达贼至胡失里吉转战而前斩获千九百馀级生擒渠帅数十马牛千三百馀复兴指挥徐玉招讨东宁安抚司等处获其头目人民千九十馀口未几叶旺招抚春台等处得人口孳畜甚众又总率诸军征鸭绿江与东宁黄城等地方所获人口马牛无算继往东宁那丹府嘉州前后招获安抚使高阔出副使刘显并头目人民四千五百五十马牛二百七十及金银牌铜印诰文戊辰领兵铁岭创立卫站自黄城招致江界万户金完奇等二千七百馀口庚午征进迤北率兵为前锋直抵一都山收捕乃儿卜花军回口温渔儿泊时太祖 祖：宗 皇帝亲总大兵征北特赏马匹以劳其勤卒年六十七遣使谕祭于家
陈玉襄阳府均州人前元左丞洪武三年庚戌自庆阳归附大军统宁夏收集张思道李思齐散卒隶属庆阳卫除定辽都卫正千户辛亥渡海乙卯都指挥叶旺破纳哈出于盖州城南玉之功甚多仍追其众至猪儿峪败之又克达军高铁头山寨获虏酋辎重寻哨东宁进攻蒲河畧地闾山东宁松山擒获伪千户塔不歹佥院马敬友俘获尤多戊辰以功升定辽左卫指挥佥事从大军徵乃儿卜花又得哈剌张人马进兵赤赤儿获刘平章阿贴木等官九百二十四户五千一百七十六口马牛驼羊辎重以万计还至王寨河遇野人来攻玉设奇伏兵杀其酋帅十二人贼众遂退庚午率领步骑进徵上都北鱼儿泊直抵益都山追捕乃儿卜花有功赐内厩马以年老致仕复升为辽海卫指挥问知
徐玉德州德平人元永丰院判守御泗州丙午年归附以饶勇著闻太祖置玉于骁卫常亲随征讨洪武三年己酉征进迤兴原等处由金吾千户历升永宁怀远定辽左卫指挥佥事壬子守御辽阳率官军还臭柳河遇也先不花军玉鼓操 操：噪 而进摧其众生擒酋长麻的而还又从叶旺征老鸦山寨攻走高家奴追至浑河大获人口马牛丙辰正月纳哈出犯金盖二州玉率部邀击于三角山达众败走追至鸭绿江擒达官忽林卜花及获军校百馀马牛称是后畧地迤北招获渠酋并其部落千馀马牛辎重甚多丁卯大军徵纳哈出玉为前锋直抵金山破营寨俘斩尤众进至一秃河会纳哈出降遂还未几又畧地海西至松江招谕人口五千馀马牛车辆九百有奇至一述河虏踵其后玉自以精甲为殿终莫敢逼总兵嘉其勇复令帅游骑往旧信州逻戍遇寇力战中飞矢而卒
曹凤凤阳临淮人始附太祖于淮甸即为先锋所至有功一日太祖逐盗大泽中履为泥淖所渍凤脱已靴以进徒跣追战八十馀里勇气益倍杀伤甚多薄暮归营上嘉其劳顾左右深加称赏以功历升黄州卫指挥同知调广宁中屯卫始筑城池开创卫治抚恤士卒历官至都指挥同知
吴立字从信凤阳宿州人性慈仁纯笃不欺洪武初以大都督府断事招抚辽东迁盖州卫指挥佥事再破纳哈出守盖二十馀年治城郭练甲兵课农兴学勤劳夙夜乙亥调三万卫立至简阅士卒能周知部伍疾苦布帐野宿以劝农为急由是兵食骁足政事修举人多颂之
裴牙失帖本儿女直人沈毅有勇畧元秃哈千户所达鲁花赤洪武辛酉帅众来附授百户历战有功升千户先是东夷野人数为边患永乐初承诏往谕诸夷率其部落来款贡献不绝以功升三万卫指挥佥事训练士马劳来远人诸夷信服乙卯从征迤北率所部精甲为前锋至靖虏镇败虏兵进广武戍虏逆战矢如雨牙失帖木儿与麾下直当其前下马列阵引满齐发虏不能支会大兵继至虏众败溃俘获无算升指挥同知十年复平定沙漠诏为前锋时病已久力疾请行卒于师
韦富湖广黄冈人辛丑年归附以功升指挥同知洪武乙卯调金州卫是冬纳哈出数万围金州时城池未完富树栅补城虏蚁附欲登富令城中男女以瓶盛沸恶汁于城上掷之著人无不糜烂虏不敢前婴城固守九月馀虏知城坚援至遂撤围去富率精甲追击败之擒其酋长乃歹兀等是后完城郭缮甲兵创卫治置屯戍宣布恩信抚绥劳来有功勩焉
徐便字崇谨湖广黄冈人幼嗜学有武畧元季兵败民失依归众推为帅保障乡里辛巳率众归附授千户守临濠后领精兵从都指挥叶旺败纳哈出于盖牟与千户刘显等攻拔秃鲁灰山寨远遇野人格鬬虏奔溃升盖州卫指挥佥事调辽海卫开原城数火灾令多凿井防之火不复起城南当雨涝水激湍悍便度工量费筑提防水人赖以安遇事仓卒未尝疾言遽色又恭俭礼士推诚待物人咸德之升辽东都指挥佥事居官莅政所至有声年七十七卒于官
关忠河南获嘉人前元知枢密事洪武戊申率众归附授千户守金州以破纳哈出功升沈阳中卫指挥佥事创治之初能以抚恤为事政理民安家给人定 定：足
房暠仕元隶平章刘益部下洪武初中原甫定诏谕暠良佐力赞益奉表归款及益被洪保保所害暠等勒兵悉捕其党马彦辉等斩之迎吴立于得利嬴城摄辽东卫事暠及良佐为指挥与吴立共守盖州壬子冬纳哈出犯盖州暠与吴立击走之乙卯虏复来寇暠良佐乘胜追击至官城杓子河虏众大败人马陷溺死者不可胜计生擒酋虏辎重甚多
张良佐元辽阳行省右丞读书有知畧洪武四年辛亥兵屯金州垒土为城与左丞房暠力赞刘益奉表归附良佐等率众悉擒逆党抚安军民随以故元敕印并逆党自旅顺口遣参政张华等械送京师事闻诏谕开设辽东卫于得利嬴城以断事吴立良佐暠为指挥佥事摄辽东卫事六月纳哈出扰边请益兵太祖遣马云叶旺总辖辽东良佐大败纳哈出歼获乃儿卜花于火焰山调良佐筑沈阳城壬申调复州掌卫事后以孙翔入见太祖嘉其功赐蟒衣四袭侍卒三姓许翔代职调金州卫大学士解缙为良佐撰耆德记年九十五终今盖州有敕建祠
刘斌苏州崇明人以靖难功升指挥佥事后以金州剿灭倭寇升金吾前卫指挥使又转升辽东都指挥佥事备御宁远筑城建卫时值岁俭外抗夷虏内抚军士政理民安卓有能声
鲁全湖广澧州人羽林左卫指挥使以功升都指挥同知调辽东都司守备沈阳正统己巳北虏大举入寇监军王翱以抚顺地当要冲檄往守之虏知有备遂不敢犯景泰庚午建州贼李满住纠众万馀攻围抚顺城四面蚁集穴城欲登全督军拒之令男妇运薪城上贼近城辙爇薪投之贼不敢前次日复攻又令壮士剜斜窟以铳击之矢石俱下贼引去寻以全城功升都指挥使
夏礼湖广沔阳人由海州卫指挥使升都指挥佥事备御海州正统壬戌达贼犯境礼简率精兵同弟震兼程而进至吴家坟下令曰贼若得利必由清泉铺出当于彼伏兵以候贼可擒矣遂进兵至二鼓列阵毕贼果至伏兵四起大败贼众追至饲鱼湖斩首数十级获马百馀匹贼弃所虏而遁加升都指挥同知
王铭锦衣卫人父亡于阵袭升都指挥使成化癸卯守备宁远前屯劝农讲武抚练兵民重修二城庙学甲辰虏寇兴水县铭率精骑卷甲直趋百馀里遏其归路贼不敢当遁去尽获所掠人畜数年虏不敢犯
文安扬州江都人洪武间累功升燕山右护卫千户征进有功升陕西都指挥同知永乐间以才能擢调辽东都司成祖为敕谕谆切以劝戒之在任策励士卒招安夷虏抚恤军馀以寿终
杜锡山东莒州沂水人任铁岭卫镇抚性资刚介慎言寡欲人不敢干以私中年丧妻誓不再娶朝鲜尝鬻马牛于辽东都司俾锡典其事售价最平朝鲜称其便
刘英字仲华苏之崇明人性孝友简静寡言不事矫饰由宁远卫指挥使累功升都指挥使掌辽东都司事历任既久廉能益著庶政维新恩惠浃洽老稚得所后以年高休致辽人攀辕以留之
方盛安庆怀宁人定辽中卫指挥佥事有能声擢守沈阳属时清平惟以课农为务按行阡陌督责勤惰在任二十馀年野无剽盗□无争讼
文广字世宽其先扬州江都人任定辽前卫指挥使以才能保升署都指挥佥事备御宁远正统壬戌朵颜贼犯边广率官军追至瓦庙堡大战时天将暮广勒兵穷追贼伏起后援不继中流矢而亡事闻遣官辽东都指挥毕恭谕祭赠镇国将军令兵部录用其后仍赙白金彩段官为茔葬于城东三十里水峪之阳
赵忠广宁右卫指挥佥事守镇静堡正统己巳北虏太举入寇攻围镇静堡甚急忠乘城力战归语其妻曰封疆之臣当死封疆若城破则吾与城俱无汝母子当自裁虏攻益急讹言城陷妻女皆缢死时已困围两昼夜矣贼知堡坚遁去守臣上其事朝廷嘉忠全城之功升指挥同知赐白金二十两为妻女茔葬诏旌表其门曰忠节
李荣宁远卫指挥使正统己巳守备塔山虏乘隙入寇荣选精骑追至和州大战贼众围荣军于长坡自午抵暮不少挫贼不能支弃所掠而奔时翰林学士倪谦使朝鲜闻而嘉之为赋塔山李将军逐贼歌云
白顒字仲瞻自幼读书身魁梧有谋畧由东宁卫百户调兵朝鲜却馈赆礼国人重之从参将刘端出塞杀兀良哈贼寇及招谕抚夷有功升指挥佥事
毕恭字以谦前屯卫籍其先山东济宁人巡抚王公翱荐恭有文武才由百户举升流官指挥佥事图上方畧开设迤西边堡墙壕增置烽堠兵威大振虏人畏服进署都指挥佥事奉敕守备宁前地方在任五年边鄙宁谧寻擢掌都司事抚士卒革奸弊广屯田兴学校政平讼理至今称之所著有辽城吟稿以疾卒上遣官谕祭翰林学士庐陵陈循为撰神道碑
缑谦其先山后龙山人由大同右卫指挥佥事累立奇功升后军都督府都督佥事成化己亥挂印充总兵官镇守辽东谦德重厚谋勇过人庚子与韩斌东征有功升都督同知仍镇守辽东在镇数年夷虏畏威有惠政焉
李英广宁中卫指挥使其先卢龙人累升都指挥使徵建州以功升左军都督佥事成化间充右参将分守锦义二城少从医闾先生游讲武恤士以教化育才为急旧有佃户输粟帅府者五百人英悉罢之黠虏燕狗子常纠众深入英计擒之边患以息暇则以书史自娱崇尚古礼建祠堂谨祭祀一以晦翁为法在任七年百度俱举疾卒事闻遣官谕祭茔葬祀广宁乡贤祠今改祀名宦
邓佐定辽前卫指挥使仪表魁梧性资刚勇提督军务王公翱喜其善骑射有胆力保升署都指挥佥事成化三年春随总兵施英按奉集堡贼众二千馀人来寇佐率五百骑为前锋奋勇身先斩贼千馀级贼败去急追至树遮里峻山四壁复杀数贼鼓战而前贼并力鏖战久之有一校策马西走众遂溃惟馀五十骑与佐殊死战佐悉令土卒下马拒贼归路贼不能支下马罗拜乞退佐怒骂督战益急右手拇指剔弦见骨贼伐柳为楯进逼馀卒死伤殆尽佐知不可为乃叹曰天乎吾力竭矣吾岂可入贼手乎遂引佩刀自刎五十人无一生还者报未至辽人遥见佐乘马挟弓鼓吹前导自东而西僚属皆出迎竟不至佐家亦闻鼓吹声入门老少惊惶迎之不见守臣奏其事立祠旌表谕祭都御史吴祯为撰碑记至今抚顺夷人凡有疫厉必易中国猪祷享乃应其忠节显著如此
崔胜定辽右卫指挥使尝赍敕处抚海西夷情事还受赏调懿路备御升署都指挥佥事寻改守备宁远成化丁亥东征建州大败贼众于五岭己丑举将才充右参将分守西路两败贼于花儿营升都指挥同知牛心山旧没境外虏贼借以窥我虚实胜拓筑之建墩于上虏遂失险后擢守南路未几调徵建州与韩斌会兵出塞斩首四百级加升都指挥使协守广宁中路
胡珍定辽中卫指挥佥事成化戊子领军平顶山按伏俄报贼从鸦鹘关入攻围斡罗村军营珍与贼鏖战势孤援绝死之
刘旺三万卫都指挥成化间与其子答厮古城堡设伏时达贼入境旺率众军及子交锋自巳至午彼此死伤无数既而贼众悉至我师溃散旺父子相失答厮下马登台了望见父被围急下台挥刃单骑突入贼阵援绝矢竭父子同没于阵
王锴字廷坚祥之子定辽后卫指挥使以战功升都指挥佥事天顺辛巳充参将分守锦义二城会兵兴中麦州斩贼首六十五级又于东长岭大破贼众从抚宁侯朱勇东征建州累升都督同知在任展筑墙堑七十馀里增置烽堠四十九座及改创演武场修理学校后改守宁远卒赐祭葬
耿贤定辽前卫人由指挥功升都指挥佥事备御金复铁岭复掌都司印寻守备宁远随转右参将分守开原善抚士卒不妄交际致仕归时所属惜其清苦各出己意馈白金二千两贤曰平生不受今受之何也遂面分之军士感泣护送至家时巡抚马中锡惊叹曰非独吾辈不如即古人亦难后卒葬城东杏林山下与师顾能墓相近友人李遇春作师弟双清墓诗吊之云一文一武两清官师弟联芳亘古难千两临岐亦不受一钱到底肯相十上卿仰慕人心服老豸推尊士胆寒宦海久游归吊晚临风洒泪杏花残先祔辽阳乡贤祠今改入名宦
胡忠辽阳人以指挥备御广宁累官中路参将转分守锦义时承前帅韩辅经畧之后边患稍息忠训练士卒益严防守毁淫祠浚城隍修学校延师儒训诲武官子弟城北有凌河民病涉忠乃捐金筑桥往来便之及去任民为立碑今祀广宁名宦祠
马深云四世孙义州卫指挥使成化间历义州广宁备御屡著斩获功陈备边十六事于当道弘治乙丑北虏入寇兵部尚书刘大夏荐天下可任大将者十人而深居首陛见孝宗宴赐优厚命协赞显武营正德改元告病家居镇巡委深督修开原边工经营有心计优恤役夫多免于死亡事竣备御海盖二卫内外交荐十馀疏充开原左参将未几去任深从医闾先生游知读书娴韬畧其爽朗严翼颇有祖父遗风
高云自在州指挥正德间山东流贼倡乱云上书求自效以平贼功升右参将分守南路躬率士马屯种樵采民甚赖焉又于义州逐虏面中二矢勇气益奋挥刃独前遂陷虏阵然尚气性以是罢官人多惜之
马永直隶迁安人嘉靖丁酉镇守辽东先是边人构衅虏寇掠不已永至遣译招抚不率乃奋然励兵飨士檄各路将领率精兵为深入计秋八月自高平进兵几二百里贼觉宵遁俘斩二十人焚其巢穴以归由是虏路 路：遂 绝明年三月诸酋相率匐伏请罪地方以宁己亥广宁叛卒馀党啸聚鼓楼下永预伏甲士于楼之旁舍衷甲往谕贼不知挺刃向前永麾所伏甲士出斩之众溃登楼随令部下千户张斌等拥楯先登殄戮无遗宣谕地方安业游击将军李溱后至即以军法惩治官军肃然庚子疾革都御史刘璋往视起 起：扶 赐 赐：起 瞑坐但云看人马而终今祀广宁名宦祠
高大恩东宁卫指挥历备御都司升广宁游击谢病嘉靖己未军乱闻大恩诬构左狱排狱推为主大恩曰若能从我则出不从我即死此众诺乃戒不杀人不放火不夺市不闭城门巡按至我为若等白之上马至钟楼大恩令收酒帘不许卖酒馀市自若军气稍息乃自入狱后三日巡按至抚定之大恩处变不惊志意言词一出于正潜消凶气地方赖以不至大乱
李汉复州卫指挥以武举守备靉阳虏犯孤山汉率兵迎击虏走据险官军鏖战久之援兵不至汉死同死者千总指挥金潮守堡指挥同恩等九员事闻勘覆各升二级汉荫一子立祠
张文瀚定辽前卫指挥佥事嘉靖甲辰守备靉阳斗构儿遇贼文瀚能鼓忠义当锋锐奔解官军之围鏖战而死且历试军政备御前屯操持如一抚按上其事升二级
张斌定辽前卫正千户嘉靖己亥广宁兵变斌奋勇先登击叛逆被害事闻升二级抚按为立祠扁曰忠毅
阎振定辽左卫人原任参将领兵策应广宁至火烧桥遇贼鏖战力竭而死事闻升二级
王相东宁卫指挥备御前屯嘉靖壬子北虏入犯兴营堡相率兵马仅四百攻敌数万至沙河驿鏖战二昼夜援兵不至矢尽而死事闻赠都督同知荫一子正千户世袭赐祭葬谥忠烈
赵国忠字伯进锦州人由开原备御中嘉靖己丑会武转靉阳守备却馈金公市利边夷讋服进锦义右参将升都督佥事镇守辽东驻兵靉阳追斩贼首七十馀级进都督同知修开原边垣擒李撒赤哈贼酋钦赏银币戊申取提督京营东官厅寻镇守宣府出居庸仓卒遇贼战伤左臂猛气愈盛贼后至者识为辽东赵太师解去事闻钦赏银一百两紵丝二表里至镇厘宿弊倡勇敢罢摆边之役以息军费严夷人互市使不得与镇民相争补筑一镇边垣详载三关志庚戌虏犯畿辅援至榆林新店斩获功多追夺人畜以万计赐敕褒奖再命镇守辽东虏大举入犯前屯追斩七十馀级钦赏银四十两修筑沿边台圈居民赖之去任卒翰林检讨上谷孙世芳为国忠撰墓碑论其为将历京镇近三十年有威严又称终身不置媵妾不再娶厚赀产以贻异母弟射能穿札诗学许浑有儒将风嘉靖乙丑儒学以行实状 脱上字 巡台南昌李公请考录乡祀今祀锦州乡贤祠
李涞保定人嘉靖庚戌充副总兵分守辽阳为人正大莫敢干以私食无兼味衣无重帛训练土卒常寓抚恤之意军官犯科敛者重笞黜之在任三年边夷不扰升山西镇守行送者为之罢市
殷尚质天津卫人以署都督佥事充辽东镇守总兵官嘉靖三十五年北虏大举入犯广宁质率领本镇兵马及游击阎懋官等至塔儿山与贼对敌死之事闻赠少保左都督谥忠愍
阎懋官定辽左卫指挥任中路游击嘉靖丙辰十月十四日虏犯广宁懋官同镇守殷尚质追至塔儿山遇贼贼攻懋官营不动乃驰攻镇守营营溃懋官率骁骑援至殷已死血战而殁镇城人哭之哀郡人都御史齐宗道为懋官立忠节传论其父振以丁未战死于镇城东三十里不十年其子又死于镇城北二十里忠节萃于一门为之三叹息焉事闻诏赠都督同知荫一子正千户世袭赐祭葬立祠
贾冕广宁武举指挥升中路游击嘉靖己未冬北虏犯辽阳冕领兵策应遇贼对敌阵亡事闻赠都督佥事谥忠壮荫一子试百户赐祭葬立祠
黑春广宁卫指挥使其先建州卫人以战功历升都指挥充广宁游击升宁远参将转辽阳副总兵袭斩虏李董刚出捣王泉寨合五百馀级嘉靖癸亥五月贼犯险山追至媳妇山卒与虏遇援不至被执磔其尸辽人以春能格虏靖边遽尔战殁莫不含哀饮恨巡按御史王得春作黑副帅词以悲其死事闻诏赠都督同知谥忠勇祭葬立祠荫一子正千户长子云龙加升都指挥使
郎杰广宁卫达官指挥遇贼血战于花儿营阵亡子弟郎宾郎宝郎得臣郎得君郎得忠郎山郎秀郎三汉郎景郎恩郎用郎松相继阵亡各妇俱守夫节兵部侍郎葛缙视辽军情奖励奏闻
刘国宣府人嘉靖辛酉充沈阳游击膂力绝人射贯重甲壬戌代辽阳副总兵事时虏拥众入寇至甜水站抢掠人畜数万国闻报领兵驰赴迫至四颗松虏分三大营而出各营一健酋迎敌国发三矢连中三贼首虏遂大溃多斩获功尽夺所掠人畜而还辽人获再生之庆焉
线补衮宁远卫指挥以廉乾称升前屯备御捐赀募勇士三十馀人誓与破虏侍郎葛公缙荐升广宁游击嘉靖癸亥秋随总兵杨照捣虏巢于镇夷境外照阵亡补衮劾在逮中冬从击抚顺率家丁斩虏二十馀级甲子春巡抚王之诰论荐其材起废擢宁前参将甫即任一日虏众入犯沙河补衮率兵追及于黄土台斩酋首塔朋王莽惠等数人俄虏伏兵四起补衮退负圯台与战虏四面攻之众寡不敌面中二矢一镞贯中闷绝复苏舆回事闻钦给医药银十两旬日后疮发而死巡按李辅题请出格褒恤以慰英魂招赠都督佥事升三级世袭立祠致祭仍命给银四十两为棺敛之资恤恩三再盖亦异数云
杨维藩前屯卫人都督杨镇次子随父屡经战阵从募军门以功历升蓟州卫指挥佥事军门灵宝许尚书及诸当道奖荐其才擢三河守备寻改辽东长勇堡备御防御有畧虏不敢窥边嘉靖甲子擢广宁镇武堡游击锐然以功名自许枕戈倚剑治兵益励抚按嘉其威望拟荐大用乙丑五月九日虏三千馀骑猝犯镇武维藩兵不满千阻战于莲子湖台手刃数贼虏愤击面中三刃剜其左目剽其手指援至藩巳死矣事闻诏赠都督佥事升世袭三级立祠致祭仍命给银四十两充棺敛资维藩好兵骁勇不二年与其侄镇守照后先战没于广宁人以是称惜之
李春美铁岭卫人以千户升都指挥佥事备御中固铁岭泛河懿路四城历官靉阳守备正德年间随总兵刘晖破流贼有功塑像郎山名登国史致仕年逾来旬嘉靖二十年达贼入犯犹率家丁追袭救生灵无数地方赖以保障至今乡人称其奋扬之绩懋著于居官忠义之心不衰于休致云
李泾袭春美职指挥同知嘉靖二十年授本旗右哨把总随备御金湖 湖：潮 修边偶病湖 湖：潮 令泾甥千户金汝泉代之适有警驰兵于平顶山遇贼金湖 湖：潮 被害汝泉法当连坐泾因父芬痛甥陷罪且念姊氏孤寡扶疾出官甘受军罪畧无悔心乡人称其孝承亲志义功 功：切 同胞故艰险有不避云
◆人物志 贞淑附
余闻邹鲁洙泗之间齗齗如也而燕赵感慨悲歌之士异代一致此岂独其风气之异使然哉毋亦贤圣之泽百士 士：世 不斩而荆轲聂政之行亦足以当人心而起巽懦者语有之曰影之随形响之应声其然哉其然哉然则士之欲饬躬砥行抗志青云之上而不藉于前哲者否也辽自古在昔未有闻人志自汉以迄昭代其间或以忠孝录或以经术著或以道学隐逸名均之足以施法后世而贞妇烈女于风化所助不浅故具载之以待作史者采焉
贤行
经术
将才
隐逸
贞淑
○贤行
晋
北朝
唐
辽
金
元
国朝
?晋
李信襄平人父敏避公孙度浮海莫知所终信追求积年浮海出塞竟无所见欲行丧礼制服则疑父尚存情若居丧而不聘娶燕国徐邈与同州里以不孝莫大于无后劝令取妻既生胤遂绝房室常如居丧礼不堪其忧数年卒
李胤襄平人以祖不知存亡设木主事之由是以孝闻容貌质素知度沈邃言必有则治中时举孝廉参领北军事政尚清简入为吏部尚书郎铨选廉平赐爵关中侯俄迁尚书令胤虽历职内外家至贫儿病无以市药帝闻之赐钱十万谥曰成
?北朝
晁清辽东人祖晖魏颖川公清袭爵例降为梁城戍将梁师攻围粮尽城陷清抗节不屈贼杀之宣武褒美赠乐陵太守谥曰忠
高谦之辽东人少事后母以孝闻精天文历算孝昌中为河阴令有囊盛瓦砾诈市人马逃去诏令追捕谦之乃伪枷一囚立于市宣言是前诈马贼密遣腹心察市中有二人忻曰无复忧矣执究之悉获其党后奏复县令面陈得失疏将帅非才疏修梁书十卷行于世
高恭之谦之弟字道穆博涉经史所交皆名流儁士幼孤事兄如父母谓人曰人生立心制行贵于见知若时不我知便须退迹江海自求其志中尉元匡引为御史其所纠摘不避权豪出使相州前刺史李世哲多有非法逼买人宅广兴屋宇皆置鸱尾又于马埒堠上为木人执节道穆绳纠悉毁去之并表发其赃货孝庄即位除御史中尉仍兼黄门时用钱皆私铸滥薄道穆表言今钱徒有五铢之文而无二铢之实薄甚榆厕上贯便破置之水上殆欲不沈宜改铸大钱文载年号以记其始寿阳公主行犯清路道穆令赤棒卒棒破其车后见帝谢帝曰朕已愧卿卿反谢朕敕监仪注
?唐
李澄襄平人初隶江淮都统李坦府又从永平节度李勉军勉帅汴表澄滑州刺史李希烈陷汴勉走澄以城降希烈以澄为尚书令节度永平兴元元年澄遣卢融间道奉表诣行在德宗嘉之署帛诏纳密丸授澄刑部尚书汴滑节度使澄焚贼旌旗自归
?辽
耶律突欲太祖阿保机长子东丹王居辽东好学博览外宽内恕立为皇太子太祖问侍臣事天敬神孰为先众以佛对突欲曰孔子万世所尊太祖大悦命立孔子庙后太祖取渤海多其谋画太祖薨以位让弟德光卒葬医巫闾山世宗即位谥让国皇帝常市书万卷藏于医巫闾山之顶望海堂
马人望医巫闾山人性颍悟幼孤长以才学称咸雍中登进士历官至参知政事判南京三司使事时钱粟出纳之弊惟燕为甚人望立法严核奸弊尽革寻拜南院枢密使人不敢于 于：乾 以私用人必公议所当与者如曹勇义虞仲文皆为奸人所挤人望推荐皆为名臣当时民所甚患者驿递马牛旗鼓乡正听隶仓司之役至破产不能给人望使民出钱官自募役时以为便以大司徒兼待 待：侍 中致仕卒谥文献
大公鼎辽阳渤海人先世籍辽阳率宾县公鼎幼庄愿好学咸雍二年登进士第时辽东雨伤稼大发濒河丁壮以完提防公鼎独曰潦张甫宁大兴役事非利国便民之道乃疏其事朝廷从之改良乡令省徭役务农桑建孔子庙学部民从化时盗杀留守萧保先因而倡乱公鼎单骑行郡陈以祸福众皆听命
张琳渖州人幼有大志寿隆末为秘书中丞迁户部使擢南府宰相天祚幸云中留琳与李处温佐魏国王淳守南京处温父子召琳欲立淳为帝琳曰王虽帝胄初无上命摄政则可即真则不可处温不从淳既称帝诸将咸居权要琳独不与政
?金
斡勒忠本名宋浦盖州人任大理执法尝奉使北归致马四千馀匹语 语：诏 褒谕之拜武宁军节度使致仕卒年七十性敦悫通法律以直自守不交权贵故时誉归之
张九思锦州人初补行台省三迁亳州防御副使刘仲延受宋国岁贡于泗州往岁受贡者以币物不精责送使者私馈银币各值数百千岁以为常九思独不肯受自是私馈遂绝仕至工部尚书所守终身清约
高衎字穆仲辽阳渤海人敏而好学自少有诗赋名登进士第调墎阴丞世宗时为吏部尚书每季选人至部托以检阅旧籍久滞衎三为吏部知其弊岁馀铨事修理选人便之
梁肃广宁牵马岭人早有大志勤于文墨为彰德节度会世宗怒宋使就驿中取国书选朝臣孰堪为详问使不辱君命者宰臣以肃对使还称旨拜恭知政事
高竑辽阳渤海人以荫补官调贵德县尉累迁安州刺史知河南府充安抚使同知大名府所至皆有政迹后为河北西路按察转运使
高桢辽阳人少好学虽甚暑未尝解带对妻孥如宾友以尚书左仆射判官广宁尹加太子太傅在镇八年政令清肃吏畏民怀入为御史大夫以刚明自任官至太子太师
李英字子贤辽阳人由进士历监察御史乃上书高琪曰中都之有居庸犹秦之崤函蜀之剑门也迩者撤居庸兵我势遂孤高琪奏其书即充都提控居庸等关隘悉隶焉迁翰林待制因献十策大概谓居中以镇四方亲贤以守中都立蕃以固关隘集力以防不虞养马以助军威爱稼以结民心明赏罚以劝百官选守令以复郡县并州县以省民力颇施行之英自清州督粮救中都与元兵遇于霸州大败尽失运粮英死之赠通奉大夫谥刚贞
高德基字符履辽阳渤海人皇统二年进士大定三年迁同知北京路都转运使是年秋土河泛溢水入京城德基命开长乐门疏分使入御沟以杀其势水不能为害六年为尚书令史海陵为相刚愎自用德基每与详辨累迁刑部侍郎有犯罪当死者宰相欲从未减德基曰法无二门失出犹失人也不从及奏上曰刑部议是也
孟奎字符秀辽阳人大定间进士调黎阳主簿改中都平章政事完颜守真礼接士人在其门者号冷岩十俊奎其一也累迁中都路转运使旱诏审录冤狱多所平反大安初除博州防御使凡属县事应赴州者不得泊于逆旅以防吏奸人便之卒谥庄肃
大怀真字子正辽阳人皇统五年累官安武军节度使县尉获盗旗图亢宿诘之有谋叛状株连几万人怀真唯请诛其首乱者十八人尝饭僧数人一僧异常怀真问曰汝何许人对曰山西人复问曾为盗杀人否对曰无之后三日诘盗果引此僧人皆服其明察
蒲察郑留字文叔辽阳东京乾底必刺猛安人大定二十二年进士任顺义军节度使诏括马郑留使百姓饲养以须御史劾之既伐宋诸路马皆瘦惟隆州马肥乃释郑留知庆阳府夏人犯边留击走进官四阶贞佑二年改东京留守致仕卒为人重厚寡言笑人不见其喜愠临终取奏槁尽焚之
石抹元懿州路猛安人幼丧父号泣不食者累日十三居母丧如成人尝为击鞠戏马踣叹曰生无兄弟设有不测奈何终身不复为之知淄州事剧盗刘奇久为民患一日补获方讯鞠闻赦至亟命杖杀之阖郡称快贞佑初黄槶吾典徵兵东平拥众不进大括民财众皆忿怨副流 流：统 仆撒扫合杀吾典于坐取其符佩之纵恣尤甚元密疏劾扫合擅杀近臣无上不道扫合坐诛
高守约辽阳人由进士累官刺史元兵徇河朔郭邦献已降从至城下呼曰当计全家室守约弗顾至再至三守约厉声曰吾不汝识也城破被执不屈而死赠官谥忠敬
鸟古伦仲温太 太：本 名胡刺盖州按春猛安人大定二十五年进士官本 本：太 学助教应□翰林文字贞佑初迁镇西军节度使中都被围遂至太原移书安抚使贾益谦约以乡兵救中都仲温尝治平阳吏民争留之仲温曰平阳巨镇易为守御于私计得矣如岚州何遂还镇元兵大至城破死之谥忠毅岁时致祭
夹谷守中辽东咸平人大定进士历官北京路按察副使迁通远军节度使至宁末移彰德军夏兵数万入巩州守中乘城守备兵少不能支城陷官吏尽降守中独不屈夏人壮之载至平凉要以招降守中即大呼曰外兵矢尽且遁矣慎勿降夏人交刃杀之事闻诏赠资善大夫仍收其子为笔砚承奉
石枺元毅本名仲思咸平府路谋克人以荫补吏调景州宁津令委受宋岁弊 弊：币 故事有私遗元毅一无所受明昌中迁汾阳军节度副使时石岚间贼党啸聚元毅袭殪之二境以安授抚州刺史元毅出州经昼军饷卒与敌遇倅吏请还元毅曰责任边守遇敌而奔如百姓何身先力战射无不中敌去而复合元毅鏖战久之众寡不敌遂遇害事上上惊悼赠信武将军召用其子世绩
高锡字永之辽阳渤海人德基子以荫补官积劳调淄州酒使课最迁萍乡令历北京辽东转运副使同知南京路转运使真佑初累迁河东路按察转运使城破遂自投城下而死
李三锡字怀印锦州安昌人辽季盗攻锦州人推三锡主兵事设机应变城赖以完录功授左承制尝从闍母护送二主北归官至河北西路转运使三锡政事强明所至称治世宗旧闻其名大定初起为北京路都转运使制下而三锡已卒
卢克忠贵德州奉集人高永昌据辽阳克忠走诣金源郡王斡鲁营降遂以撤屈出为乡导斡鲁克东京永昌走长松岛克忠与渤海人挞不也追获之大定二年除北京副留守会民艰食克忠下令凡民蓄积者计留一岁悉平其价籴之由是无捐瘠之患转陈州防御使后以靖南军节度使致仕
裴满亨字仲通辽海人其先居河西临潢自祖虎山始徙辽至亨擢进士第授监察御史内侍梁道儿恃恩骄横朝士侧目亨劾奏其奸后迁同知大名府事又巨猾纵横莫制亨宣明约束阖境帖然改武安军节度使岁大雪民多冻殍亨输已俸为之賙赡卒赠嘉议大夫
蒙古纲咸平府猛安人承安五年进士累官副元帅权参知政事行尚书省奏 奏：会 桃林寨总领张林据险为乱侵掠东平纲遣王庭玉大破之生擒张林获畜仗万计又奏辽东渡海必由恩博二州乞置经畧使镇抚从之后徙行省于邳州
刘玮字德玉开原咸平人幼警悟举进士及第累转尚书省都事奏拟经画田土世宗见其名曰刘玮尚淹此乎迁户部员外郎充宋国信问副使初世宗器玮材干将击球于临武殿闻讣而止谥曰安敏
王政辰州熊岳人辽季乱高永昌据辽东知政材畧欲用之政辞不就永昌败渤海人争縳永昌以为功政独逡巡引退吴王闍母闻而异之言于太祖授卢州渤海军谋克从破白霫下燕云及金兵伐宋滑州降留政为安抚使前此数州既降复杀守将反为宋守人以是为政忧政曰苟利国家虽死何避从数骑入州是时民多以饥为盗坐系政皆释之发仓廪以赈贫乏州民皆悦寻改权侍卫亲军都指挥使兼掌军资是时管库长吏因缘为奸政明会计岩扃鐍金帛山积而出纳无锱铢之失吴王戏曰官久而不加富何也对曰政以杨震四知自守安得不贫王笑曰前言戏之耳以黄白金及乘马遗之
温迪罕达辰州猛安人性敦厚寡言笑初举进士搜阅官易达藐小曰汝欲求作官耶达曰取人以才学不以年貌众咸异之明昌五年中第迁监察御史宣宗迁汴以本职护卫上疏曰辽东兴王之地移刺都不能守走还南京度今之势可令濮王守纯行省盖州驻兵合思罕以系一方之心昔祖宗封建诸王错峙相维以定大业今委诸疏远非计也又上疏言宰相系天下轻重不宜权摄今之将帅谋者不能战战者不能谋今岂无其人但用之未尽耳宣宗曰所谓用之未尽者为谁罕达俱称其人宰相恶其言转外官
耶律思忠履之侄家辽东同知归德府会汴京戒严以都水监使充镇抚军民都弹压金主召见思忠乞留死汴梁金主幸和议可成固遣之君臣相视泣下竟投城濠死赠工部尚书
刘庆佑锦州人以孝闻章宗明昌三年赐绢粟旌其门复其身云
?元
耶律楚材字晋卿履之子身长八尺美髯宏声博极群书旁通天文地理律历术数及释老医卜之说下笔为文若宿构者金末为左右司员外郎太祖克燕召见处之左右西讨回回禡旗之日雨雪三尺楚材曰玄冥之气见于盛夏克敌之徵也庚辰冬大雷曰回回国主当死于野后皆验西硷历人奏五月望日蚀楚材曰否卒不蚀明年十月楚材言日当蚀其人曰不蚀至期果蚀长星见西方楚材曰女直将易主明年金宣宗果死帝每征讨必命楚材卜谓太宗曰此人天赐我家军国庶政悉委之帝驻东印度铁门有一角兽形如鹿马尾其色绿作人言谓侍卫曰汝主宜早还帝以问楚材对曰此瑞兽也名角端能言四方语好生恶杀天降符以告陛下愿承天心以全民命帝即日班师独收遗书及大黄已而士卒病疫得大黄辄愈时州郡长吏生杀任情杀人盈市楚材请禁州郡不得擅决大辟待报违者罪死贪暴稍戢太宗将即位议未决时睿宗乃太宗亲弟楚材曰此宗社大计宜早定遂立议制乃告亲王察合台曰王虽兄当拜王拜则莫敢不拜及即位王率皇族及臣僚拜帐下既退王抚楚材曰真社稷臣也元朝尊属有拜自此始时民多误触禁网而国法无赦今楚材议请肆宥且条便宜十八事颁天下帝悉从之汴梁将下大将欲屠之楚材驰入曰得地无民将焉用之帝然之罪止完颜氏时居汴者得百四十七万人楚材又求得孔子五十一代孙元措奏袭封衍圣公付以林庙地及召名儒梁陟等进讲东宫率大臣子孙执经解义置编修所于燕经籍所于平阳由是文治兴焉帝素嗜酒楚材屡谏不听乃持酒槽铁口进曰曲糵能腐物铁尚如此况五脏乎帝悟赏以金帛惟日进酒三锺而止岁辛丑帝疾笃医言脉已绝楚材对曰今囚系非辜者多古人一言善而荧惑退舍请赦天下囚徒后即欲行之楚材曰非君命不可俄顷帝少苏因入 脱奏字 请肆赦帝首肯之是夜医者候脉复生适宣读赦书时也翌日瘳五日帝崩皇后马真氏称制奥鲁刺合蛮以货得政柄廷中悉畏附之有旨凡奥都刺合蛮所建白令史不为书者断其手楚材曰国之典故先帝悉委老臣令史何与焉事若合理自当奉行如不可行死且不避况截手乎后颇不悦楚材大声曰老臣无负于国岂能无罪杀臣后以先朝旧勋深敬恽焉薨年五十五有言楚材天下贡赋半入其家后命视之唯琴阮书画遗文数千卷后赠太师追封广宁王谥文正今祀广宁乡贤祠
高宣辽阳人太宗时以元帅从睿宗攻大名宣进曰今来伐罪吊民愿勿嗜杀人以称上意睿宗召元帅术乃谕之下令军中如宣言及城破兵不血刃民心悦服又从破金兵降宣者二千馀人以宣为都总管赐金符仍令子孙世职卒赠大司徒追封营国公谥简僖
高塔失不花辽阳人曾祖宣祖天锡父谅裕成宗命世其官累官同知崇祥院使延佑四年迁荣禄大夫大司农英宗居东宫不花撰集前代嘉言善行名曰承华事畧并画豳风图以进帝览之奖谕曰汝能辅太子以正朕甚嘉之命置图书东宫俾太子时时观省
耶律铸楚材之子幼聪敏善属文工骑射领中书省事采历代德政以进从宪宗征蜀屡出奇计中统初清庙雅乐止有登歌诏铸制宫悬八佾之舞乐成上之赐名大成拜迁平章军国重事监修国史以事免仍没其家赀之半徙山后卒赠太师懿宁王谥文忠
刘世英辽东人金元争河朔民物空竭世英言于木华黎曰建国以民为本今杀掠殆尽异日我师复来孰给转饷收存恤亡此其时也遂授以绛州节度使
攸哈剌拔都渤海人初名兴哥金末避地大宁后降木华黎从攻通州献计一夕造炮三十云梯数十附城州将惧出宝货以降华黎命兴哥恣取之兴哥独取良马三以赏兵士功闻太祖赐今名授河东北路都元帅镇太原乃修城池缮甲兵招降属邑远近闻之皆相率来归尝微服夜出闻民间语曰吾属父母子女相失矣死者不可为生生者无以为赎奈何明日下令军中凡俘获有亲者听赎无赀者官为赎之民得完聚者众
李伯温义州人彀之子行平阳元帅府事镇清龙堡金人来攻守卒夜遁李成开门导敌入伯温登堞楼谓左右曰吾兄弟杖节拥旄受方面之寄今不幸失利当以死报国汝等宜自逃生士卒皆犹豫不忍去伯温即拔剑杀家属投井中以刃植柱刺心而死金人登楼见伯温抱柱如生无不嗟叹称为烈士
郭全辽阳人幼丧母哀戚如成人及壮父庭玉又卒居庐三载啜粥面墨事继母唐古氏甚孝唐古氏四子皆幼全躬耕以养既长取妇各求分财异居全不能止凡田庐器物悉自取朽敝者奉母唐古氏甘旨无乏母卒全年六十馀哀痛毁瘠庐其墓终丧
?国朝
张升字允升定辽中卫人谦退寡言聪悟博学先是辽人未入乡举升谒巡抚王翱试谕胡虏檄升援笔立就辞气沛然翱大惊异举正统丁卯科乡荐辽之科第自升始后巡按监察御史万安以升学行荐于朝试授都司儒学训导寻以诖误安置隆庆州当道重其学术荐万全都司儒学训导学宫旧有井味苦咸升疏凿之已而甘冽土人呼曰张先生井后卒于官所著有柳庵稿行于世今祀辽阳乡贤祠
顾能字宜用定远前卫人性直而刚与人寡合登天顺丁丑进士授户部主事有清操不妄受一钱故友人尝有诗云一钱到底肯相干天顺间命通州收粮能革宦官弊再命淮安收钱计一年所入九倍于昔众愈服其清操升本部员外郎将大用之至京卒成化初选天下清官四员能居首都御史杨继宗次之宪庙刻其名于便殿柱上时尚宝卿郭宗进所刻图书见之传其事于乡人曰吾辈做官焉能到此今祀辽阳乡贤词
胡深字以道定辽后卫人始姓文复姓胡登天顺甲申进士早丧父赖伯鞠育官至河南道监察御史刚正嫉邪不避权幸多所按劾成化间尝陈弭灾四事曰重国本曰揽乾纲曰斥异端曰省民力宪庙嘉纳之后劾奏大学士商辂之失节大理卿程信之刚暴礼部尚书姚夔之黩货疏再上为忌者中伤谪湖广黔阳县丞后升广西郁林州知州卒于官今祀辽阳乡贤祠
李恭字思敬定辽左卫人登成化己丑进士授无锡县知县无锡为东南巨壤恭以清苦勤俭修六事故俗丧葬尤糜费谕以礼不悟者且笞之邑人感泣俗渐变以政绩卓异起赴京擢大仆寺丞奉命俵马宣府路出居庸有张指挥者怀金送数十里外请屏左右跪道傍为嗫嚅状恭察其意正色拒之曰刳膏脂于民身以厌当道者之口仁者固如是乎张俯伏汗颜愧谢而去乡人称实录焉
文贵字天爵锦州人登成化乙未进士授吴县令初入官值年凶饿莩满城多方措置活居民数万修复西华石塘等处田五千馀亩增税千馀县旧有虎患公到任后虎自胥自浮太湖而去邑人采为政大畧作德政记立碑县门立且行取授江西道御史口北巡按有司不职者闻风解印是年秋丁忧起复改浙江道差往河南巡按奏革修河冗官二十二员勘退平府侵夺民田伍百馀顷辨出可矜死罪吴忠等一十六名振肃风纪为一时首称时大学士万安擅权乱政科道莫敢言者公抗疏劾退当朝倚以为重总校十三道奏牍二法司会议辨出被诬谋反张举等三十三名四侍经筵两监乡会升浙江按察司副奉敕巡视海道修完沿海卫所城池七十二座了望墩台一百馀座审被诬犯边朝鲜国夷人金石山等五十三人历升陕西左布政使查得八府逃民遗下税粮五十馀万负累人户包纳将情具奏尽行间除离任后一十馀年凤翔府建祠塑像春秋祭祀升右副都御史巡抚延绥造银钱以劝人习射造肘牌以防流矢奉敕奖励有云尔能为国远虑砖墩之制中空外坚既便于了望又可以伏兵计虑周密朕甚嘉之特赏银肆拾两紵丝四表里丙寅升兵部左侍郎戊辰会推兵部尚书被逆瑾所阻以原职奉敕兼左副都御史提督四镇北至口外独石地方适达贼拥众入寇督所部官军斩首六十七颗大举首级一百三颗奉敕奖励宣大两镇又随贼向往截杀斩首六十馀颗贼扫营遁去边境安具奏奉敕奖励又以大同边内系北虏入寇地方建故大兴等伍堡以防要害兴工间奉敕总制宣大军务未几升南京右都御史又被逆瑾传奉文贵不许来京著巡抚大同累次差官校需索不遂传奉巡抚官擅起招军事例冠带闲住后瑾伏诛部院科道累荐奉敕抚治湖广郧阳河南南阳陕西汉中等处地方又忤江彬传奉改敕巡抚甘肃造完马营等处二百五十馀座塞过孛罗口等山五十馀处废坠边防修整统绪嘉靖改元引年致仕公历事四朝居官四十馀年在内在外政绩彰彰但秉性刚介多忤于时家居不入官府自题其门曰休闲老夫闲居亦少与人会惟亲故有事吊问而已且手不释卷涉猎过目亦不苦于求记也城东置一小园杂植花木常居于此有无入不自得之象题其门曰结室远红尘耳畔不闻鸡犬杖藜步绿野胸中自见鸢鱼寿九十五岁终于正寝如公者可谓一代伟人世所推重者也今祀锦州乡贤祠
贺钦字克恭义州人天性高明谦恭刚果玩近思录遂厌俗学景泰壬午以易魁山东省登成化丙戌进士授户科给事中即书鄙夫事君章于壁以自警直言敢谏每以荐贤为急时广东举人陈献章游京师钦访见即师事之益闻所未闻成化四年以疾归潜玩性理诸书精思默识反身实践冠婚丧祭一遵家礼教人书白鹿洞规尤致严于为己为人之辨弘治改元大学士刘吉荐除陕西左参议以母疾辞职乃条陈四事曰讲圣学荐贤才处近侍修礼乐疏上不报正德己亥逆瑾括民田义州人激变感钦之谕不伤一人殁后十天门人立祠于钓□盖钦行乐处也正德辛巳都御史李承勋题请以钦为理学名臣及序刊医闾文集四卷行于世今祀辽阳义州乡贤祠
陈珍义州卫人以应袭年二十馀始愤苦读书中成化甲午山东省元登乙未进士授户部主事转员外郎时有戚里侵夺民田珍推鞠悉以田归之民及奉命察两淮盐课劳豪敛手不敢犯擢陕西按察佥事进副使整饬肃州兵备时哈密陕巴王为土鲁番吞并告急珍偕镇巡设法分正朝廷屡加褒赐在陕一十六年以内艰还后镇巡交荐近三十章不起辽东巡抚张鼐荐珍可大用亦不能移其林泉之志乃里中子弟与辽人士无远近愿执经请益者每每容纳教子孙以守里 里：礼 尚俭为先寿七十有八卒巡抚张贯为珍撰墓碑曰尝怪世人每苦时过后学以为难成及入仕途则钟鸣漏尽不知止若珍年几三十始力学能取省元连揵 揵：捷 甲科官至宪副即归休又能成后学教子侄可不谓豪杰之士乎世以为名言非谀墓者
陈寿字本仁宁远卫人登成化壬辰进士再转户科都给事中成化末极言法王佛子乱政历升都御史巡抚延绥时北虏深入寿严□令躬冒矢石二旬三捷军威始振虏遂渡河北遁时同事者讽寿注子弟姓名载籍中当有功赏寿曰吾子弟皆不谙弓马竟不许时主客兵马蒭粮匮竭寿统兵出境且牧且采月馀省草价十馀万两直抵虏营获生畜兵器以万计寻升右副都御史以忤逆瑾罢后起官至南京刑部尚书致仕寿扬历中外四十年建白树立多可述而廉名尤著居尝布衣蔬食如寒士年八十有四卒无以为殓亲旧者共资助之 脱葬字 江西祖籍之新涂今祀宁远乡贤祠
李遇春字朝阳定辽前卫人弘治乙卯乡试中式为人心性纯和学行笃实授郑州学学正校文顺天丁内艰家尝火灾遇春唯抱神主而伏馀无所问学以体认天理为主又以主敬在心惟上作工夫置年谱录记教人必尽其诚后升唐府纪善辅王以道谊加长史服色致仕所著有冷庵文集学者以为医闾之下一人而已今祀辽阳乡贤祠
孙盘字伯坚定辽中卫人性刚方有气节登弘治丙辰进士观政即上疏乞考察两京科道官历陵川吴县知县升吏部文选司主事复上疏请罢各镇中官监军时逆瑾专政深嫉之遂罢免寻起升河南按察司颖州兵备佥事值流贼猖獗抚臣知盘闲于将畧令给军饷铠仗保障留都后逼贼东殄于狼山多出盘之筹划今祀辽阳乡贤祠
王春字景旸登弘治丙辰进士授翰林院检讨升周府长史天性纯孝遇事确有执持时宗室以巡抚官勾稽廪禄聚众哗噪会治兵他防宗室疑惧皆挟兵自卫或变服以逃春启王徧谕其故且告巡抚弛兵众乃安一时推其善弭祸乱以子道中大理少卿封如其官卒诏赐谕祭
王铉字伯举为人诚敬早孤事继母孝弘治壬戌进士知江夏县多惠政如捐俸贷贫士立漏泽园葬死之无所归者民谣曰江夏孰福泽沃枯骨抚按交荐其才升户部主事抗逆瑾罢归谢人事虽饮射亦不赴事兄锜甚恭同年有官辽东者铉远嫌一无所干及谘访事尝以开边为戒时服其高晚年与河西贺举人士谘同郡李纪善遇春问讯往来多所自得云今祀辽阳乡贤祠
张经字天叙沈阳中卫人登弘治乙丑进士授新乐县知县擢监察御史按宣府劾太监于喜不法事内竖谗构系狱都御史彭泽及两京谏官论辨其诬谪云南河西县典史忧愤卒于途妻子扶柩归葬嘉靖改元以经为守正文臣赠光禄寺少卿遣官谕祭今祀辽阳乡贤祠
潘辅字良佐广宁卫人登弘治癸丑进士任直隶顺天府永清县知县爱黎庶均徭役绝苞苴时永清多盗辅捕缉有方邑人多德之辅自幼言行不苟早失怙事母孝后卒于官今祀广宁乡贤祠
吴裕字克宽广宁右卫人少孤育于母王氏比长游郡庠贡入太学会母疾尝药不解衣带及母卒哀毁逾礼庐墓三年后任和州判官得士民心告老还乡年八十卒于家今祀广宁乡贤祠
冯裕字伯顺广宁左卫人登正德戊辰进士授华亭知县性严整质朴实心爱民邑人称裕逢迎虽拙抚字多劳为大吏所不悦改知萧县升晋州知州升南京户部员外郎平凉知府未任调石阡府裕有惠政于石阡擢贵州按察兵备副使治普安诸夷能因俗抚定不为乱然以财廉不能取媚于时寻罢归裕生四子有文名后先登科甲评裕者曰学求为己仕则为民卒葬青州祖籍之洋溪大学士少师徐阶志其墓祀华亭名宦青州乡贤今祀广宁乡贤祠
傅钥字希准广宁左卫人少孤孝养其母及生母克志就学登正德辛未进士授礼科给事中屡言皆当世大计如发明律例疏言主将不固守条下法意极为严明至于奋勇杀贼损伤多寡俱不该载盖以事难预拟临时钦断不可拘一论也今例折十人坐罪将畏坐率不敢见虏宜制自今虏入境能格虏者虽亡卒十人以上勿问有功者仍录之其不敢见虏者即不□一人罪不宥上是其言著为令又疏祖宗御极以来或皇储未建必暂留亲王一人俾居京邸司香祖庙皇上即位之初荣王犹留今摄礼乏人匕鬯待及一纪游幸动经浃旬中外人情危疑恐睥睨之徒或欲弃 弃：乘 时以售其奸奏留中出知太平府历浙江河南江右藩臬嘉靖己亥以右副都御史巡抚河南时河南大饥当漕粟三十万石钥言河南流徙馁死之状请蠲赋一夕疏奏遂病朝廷以钥言切特贷河南粟三之一其二许民出银贷粟命下而卒诏赐祭葬乡祀考醇心实行雅量清操居乡不以貌位骄人历官祗以廉平律己今祀广宁乡贤祠
徐景嵩字伯瞻辽 辽：定 阳 阳：辽 中卫人登正德甲戌进士授咸宁县知县升户科给事中居谏垣多建白不避权幸升河间府知府寻升山西按察副使见事风生然性刚直少容卒以此罢官士论惜之嵩孝友弟景岐没为抚其遗孤居城北之乾河不轻入城郭一时监司以下笃其谊相与谘讯其视财利泊如也有沙洲稿四卷藏于家今祀辽阳乡贤祠
范鏓字平甫沈阳中卫人登正德丁丑进士授工部主事历升河南府知府鏓廉洁自持仁爱为政时河南大饥郡人死者枕藉相望乃开仓赈救径疏奏闻所全活甚众巡抚以失奏被谴入觐有抑鏓考者部院知鏓治行转两淮运使历试操持以厌众心去之日民立生祠勒德政碑有明比月清比水之谣入淮视旧鹾法公私俱困条盐法十事一切掣羡尽革之人咸快焉三年迁四川参政商民立生祠于淮水之上为之歌曰鹾政奚弊范来迟鹾政奚兴逢范公又曰范来早我民饱范来迟我民饥仅二年四迁奉敕巡抚宁夏陈边务四事多兴革机宜上悉采纳行诸边会疾辞归再起巡抚河南随进兵部侍郎经畧畿辅边防升兵部尚书以辞赐免今祀沈阳乡贤祠
鲁纶字孔言义之子登正德丁丑进士少孤事母孝观政时以所得月支俸米寓其家养母而仅食其馀授南京兵科给事中建白弹劾无所忌尤注意江防武备时有内守备官恣横纶奏劾处治一时股栗寻升江西按察司佥事后一年卒于官囊无馀赀
徐潮字信甫定辽后卫人赋性醇和少游郡庠执亲丧倚庐三年屡试山东不第以道远率众诣阙上书改试顺天府后以岁贡任霸州学训导辞束修督率文会每给饮食以课诸生之成材者科贡多得人升山东丘县教谕生徒临歧泣别摄县事分赈饥民全活者众及完税七百馀石文学政事畧见施行霸州祀于名宦今祀辽阳乡贤祠
李用字登庸广宁右卫人用自童时不好嬉戏游庠校耻习章句父早亡弘治二年母张氏病卒殡葬倚庐朝夕哀毁及无力封树乃佣身封之巡抚张岫以孝行奏闻旌表其门今祀广宁乡贤祠
齐有字进之广宁右卫人以子宗道贵封四川道监察御史心性纯明少读书习知当代典章事二亲至孝养舅氏如母抚弟能不相尤愈恤幼字微无间疏戚尝拟辽东四事以贻仲子建白曰复岁输严烽堠核马政明赏罚累数百言皆切利害有生四子长宗贤举人仲即宗道都御史馀以才武居家理居乡逊年八十五终巡抚固安苏忠 忠：志 皋撰墓铭以诸子之贤家教为多今祀广宁乡贤祠
龚勋字纪常广宁左卫人家贫为人笃实事父母竭力尽孝累试山东不第有同会友长勋二岁贫苦过于勋名次勋下遂称病让贡及勋授晋州学训导升平谷教谕敦礼隆学言动不苟科贡成就多名士今祀广宁乡贤祠
赵伦广宁人由贡任邯郸学训导学问醇藉文章雄奥从学者甚众丁内艰时巡抚彭幸庵闻其名欲馆门下命子受业伦执礼如石不欲易衰绖以往彭公叹曰嗟嗟孝子也竟偿其志不强致焉至今人两高之其在邯郸也督学者少厉颜色伦投冠叹曰可以去矣遂浩然称疾东归今祀广宁乡贤祠
刘天禄字本学广宁中卫人为人纯朴言行一致居家孝友人无间言由太学生任河南临漳县县丞有善政好古勤学老而不倦今祀广宁乡贤祠
张云霖字子润广宁左卫人登嘉靖庚戌进士授行人司行人为人朔直有气节方拟台省之用无何即世人以是悲之乡评曰饬躬励行杜绝公门苦学甘贫卒成大志今祀广宁乡贤祠
何镔字汝砺辽阳后卫人性行耿介自为诸生时不苟同于人雅意读书居家孝友嘉靖乙酉中山东乡试己亥授元城县知县清苦自励临民真诚多惠爱时旱蝗不为灾北虏入犯井陉巡抚刘隅以镔才堪治剧荐调赞皇防御安民有成绩升涿州知州去之日父老攀送至不得行小儿百数辈恋送于途在涿州善制豪右不敢扰民升西安府同知引年致仕还乡里不屑外慕以义方教子乡评推重巡抚江东镔乡举同年也折简数招不赴及迁秩当行镔始就为别不言他事江叹息而去镔年七十以寿终儒学言其行迹于巡台南昌李公特采录焉
许德益都人元末河朔割据父文质为毛贵将守沂莒胶密四州后贵为其相赵君用所杀文质遇害德痛父非命攻益都拔之杀君用领兵还莒西军乘势袭莒德夜率壮士千人溃围以出岁丙午大明师北征德率众以归授羽林左卫千户后调定辽左卫德父子在山东有功德于民民立生祠焉
郭都广宁卫人指挥使历任宣府协守副总兵嘉靖癸丑北虏入犯淘沙堡都力战而死事闻赠左都督谥忠愍荫一子梦言指挥佥事赐祭葬立祠
蒋承勋义州卫人指挥同知历任建昌营副总兵嘉靖甲寅北虏自冷口鸡鸣山入犯勋统兵追至河流口遇贼战死于阵事闻赠都督同知谥忠壮荫一子国光副千户赐祭葬立祠
赵倾葵广宁卫人指挥佥事历任马兰峪参将嘉靖乙卯北虏入犯葵率兵追至占鱼池逆战虏众兵寡军溃而殒事闻赠都督同知谥忠壮荫弟倾芹副千户赐祭葬立祠
兰英盖州军调广宁城操备随欧总兵追贼至小黑山境外贼众攻围甚急欧失马英以马让欧遇害而死李副使贡作词以哀之见艺文正德丙子给事中传钥题称九边死阵士五以微贱不得录宜查核显著者优恤一二以宣慰忠魂辽东抚按上其事移咨祭焉
刘鼎东宁卫人幼丧生母嫡母姚抚养姚殁鼎在京邸间讣奔丧至则母已葬矣径至坟所悲哀号泣结庐三年日负土筑坟守臣以孝行奏闻旌表
刘定定辽左卫人父玉以疾卒定庐于墓侧朝夕悲哀负土为坟所司上其事旌表
程錤广宁中屯卫人国子监生母病日侍汤药寝不解衣母病转泻痢錤闻粪甘滑者不可治尝之果甘滑即悲号几毁灭母死邻失火时东风急火势迫錤拊棺号天曰万一不虞与母俱焚俄风回火熄人甚异之
邵义懿路人未婚父母偕亡义竭力殡葬庐墓三年乡人悯其孝劝之婚亲迎毕不入房室复庐于墓一年卒
史璠义州人天性坦夷乐听善言母有疾朝夕不离及卒行古丧礼倚庐中门绝酒肉远帷薄三年不出给事中贺钦以璠庸人而能笃志守礼亦人所难也为之作倚庐记
文渊盖州人居父母丧哀毁逾礼先后庐墓六年仕至陈州知州高陵吕楠志其墓
李光祖定辽左卫生员父敏以学行称正德壬申有疾卒光祖三日不食哀毁逾礼比殡庐墓三年
宫守礼前屯卫生员性端谨好古执礼父思问病笃守礼事之衣不解带药必亲尝及卒哀号累日庐墓三年有白雀巢于庐上事继母甚恭朝夕率其妻拜问母初欲更他适感其孝遂已与乡人饮守礼在坐无少长咸肃然莫敢喧哗者其见敬礼于人类如此守臣上其事旌表其门
王选定辽左卫生员嘉靖庚子年母毛氏故选家贫竭力营葬即庐于墓侧朝夕哭泣遂成痼疾明年卒于墓巡按胡公奏闻旌表
古籍辽阳生员母欧氏故次年父古连亦故俱停柩于家朝夕哀号不离丧侧后以礼殡葬城东八里庄籍遂结草庐于墓傍晨昏哭奠曲尽礼制巡按胡公奏闻旌表
李希朱定辽前卫人唐府长史李遇春子自幼笃于孝亲父没以礼葬城南香山朱即日结庐墓傍朝夕哭奠不辍是年冬严寒一夕大雪深三尺朱僵卧有山人某自蹊径传薪火济之得不死竟终其丧巡按胡公奏题行检重于乡评居丧绝无瑕玷旌表
冯玺广宁人母死同弟宝墓侧居处三年父殁亦庐墓三年抚按书扁兄弟孝行之门
李庆锦州百户四世百口同爨年百馀岁乡里重其齿德焉
○经术
金
元
国朝
?金
张浩辽阳渤海人通经史尤长于诗以策谒太祖以浩为承应御前文宇 宇：字 天眷二年迁礼部尚书行六部事簿书丛委决遗无留人服其才改平阳尹平阳多盗临汾男子夜掠人妇浩捕得榜杀之盗遂衰息近郊有滛祠都人颇事之庙主争香火之利累年不决浩撤其祠屋投其像水中强宗黠吏屏迹莫敢犯者郡中大治乃缮葺尧帝祠作击壤遗风亭后官至太师尚书令时有欲罢科举者上曰自古帝王有不用文学者乎浩曰有秦始皇上顾左右曰岂可使我为秦始皇乎事遂寝浩好贤乐善所著有华表山人集
刘仲尹字致君盖州人正隆二年第进士以路州节度副使召为都水监丞致君家豪侈能折节读书诗乐府俱有蕴籍有龙山集传于世云
李经字文英锦州人作诗极刻苦喜出奇语不蹈袭前人李纯甫见其诗曰真今世太白也由是诗名大震再举不第拂衣去南迁后其乡帅有表至士大夫识之曰此文英笔也后以朝议就命不知所终
耶律履字履道义州人东丹王七世孙方五岁卧庑下见微云往来天际谓乳母曰此所谓卧看青天行白云族兄德元惊曰是子当以文学名世及长秀峙通悟精历算书绘事尤善属文恶搜检烦琐不举进士荫补承奉班祇侯擢国史院编修世宗召问朕读贞观政要见魏徵嘉谋忠节近何故无如征者履曰忠嘉之士何代无之但上之人用与不用耳且海陵杜塞言路缄口成风愿陛下惩艾前事开谏诤之门章宗为郡王时喜读左传召质所疑履曰左氏多权诈不纯尚书孟子纯全之道愿留意焉王嘉纳之明年擢礼部侍郎世宗崩遗诏移梓宫寿安宫章宗诏百官议皆谓当如遗诏履独曰天子七月而葬同轨毕至岂可使万国之臣朝大行于离宫遂得殡于大安殿卒谥文献
王庭筠字子端号澹游盖州熊岳人父遵古举进士官至翰林直学士庭筠早有重名登大定十六年进士词翰文采照耀一时调恩州军事判官临政即有声再调馆陶主簿章宗明昌元年四月召试馆职中选御史有言其不当处馆职遂罢三年召为应奉翰林文字五年八月上谓宰执曰王庭筠其人材亦岂易得遂迁翰林修撰后坐与闻赵秉文上书事削一官解职后复起为修撰晚爱郓州黄华山卜居其下因号黄华山主年四十七卒上素知其贫诏有司赙钱八十万给丧事求平生诗文藏之秘阁庭筠仪观秀伟善谈笑外若简亢既见和气溢于颜间人有可取极口称扬他日虽有负不恨字学米元章卒年诗律深严尤工险韵子曼庆亦能诗并书仕至行尚书省左右司郎中
庞铸盖州熊岳人少登第选翰林待制博学能文工诗造语奇健不凡世多传之
马知刚广宁人性敏慧善属文为时辈所推仕为凤翔府尹有诗名
?元
耶律希亮铸之子家辽东师事北平赵衍累官翰林学士承旨寻进制诰兼修国史希亮以职在史官乃类次世祖嘉言善行以进英宗取其书置禁中四方之士从游性至孝所著诗文及从军记行录三十卷目曰素轩集卒谥忠嘉
耶律有尚辽东丹王十世孙祖父官东平因家焉资识绝人笃志好学受业许衡邃于性理累官国子祭酒前后五居国学其教法一遵衡之旧海内宗之卒谥文正
?国朝
郭宗字宗道辽海卫人性颖悟初城南池莲忽生黄花一茎其大如盘色甚鲜丽术者见而异之曰是花世罕有当出一奇士未几宗果生四岁能书五岁善属文人呼为神童尤长于篆刻十八登进士任刑部主事宣庙奇其才升尚宝寺少卿卒年二十七岁遣官谕祭
陈鉴字缉熙盖州人正统戊辰进士及第官至翰林修撰学士升礼部侍郎使朝鲜有皇华集传于世文章学行一时景仰
张钺字子文义州卫人性明敏刚方有气节问学博洽属文典丽尤善题咏弱冠以诗文著名景秦丙子领山东乡荐任顺天府通判升山西解州知州致仕归教授生徒登甲科者先后相望笃行古道表率乡闾黜邪说敦古礼自钺与贺钦始
○将才
隋
唐
辽
金
元
国朝
?隋
李衍辽东襄平人父弼周太师衍少专习武艺慷慨有志畧仕隋以行军总管讨叛蛮进位柱国从秦王伐陈有功拜安州总管
?唐
李密字玄邃辽东襄平人以父荫为左亲常侍将汉书一帙挂于牛角读之越国公杨素奇之大业九年炀帝伐高丽玄感迎密以为谋主至谓玄感曰公拥兵出其不意长驱入苏前有高丽退无归路举麾一召不战而擒此计之上也关中天府之国若入长安掩其不备天子虽还失其襟带据险临之万全之势此计之中也若随近逐便先问东都坚城之下胜负殊未可知此计之下也玄感曰公之下计乃上策也
?辽
高模翰辽东渤海人有膂力善骑射好谈兵初太祖平渤海模翰避地高丽王妻以女因罪亡归上谕模翰曰朕自起兵百馀战卿力第一虽古名将无以加复语诸国使曰此国之勇将朕统一天下斯人之力也及晋叛盟模翰为统军副使下关南城邑数十加进太师封浙郡开国公
夏行美辽阳渤海人太平中大延琳叛行美总渤海军于保州延琳使人来诱行美执之婴城自守以功加门下平章事锡赉甚厚累迁副部署
?金
女希烈资禄咸平府人本姓张氏太和中从军有功累官西宁州刺史赐今姓久之改陇安军节度使诏将兵救鄜州鄜州破被执不肯降遂死赠银青荣禄大夫中京留守元光元年言事者谓资禄褒赠尚薄诏录其二子升职一等
太㚖其先辽阳人太祖伐辽辽人徵兵辽阳时㚖年二十在选中辽兵败㚖脱身而逃为兵士所获太祖问其家世因收养之使伺察反侧有闻必达太祖以为忠实授猛安同知东京留守事辽兵二十万来吴王使㚖守营㚖坚请出战或曰战危事独苦请何也㚖曰丈夫不得决一胜负何为苟临战不捷虽死犹生也既合战㚖掩击杀数百人由是显名军中
完颜弼盖州猛安人充护卫从丞相戍边功最除同知德州防御使事从攻襄阳破雷大尉兵积功加平南荡江将军后入为武卫军副都指挥使至宁元年东京不守弼为元帅捍御请自募二万人为一军万一京师有急亦可以回戈自救卫绍王怒曰我以东北为忧卿言京师有急何耶付有司论免死杖谪贞佑初宣宗召赴中都寻为元帅左都监驻真定弼条战守数事及劝迁都南京阻长淮拒大河扼潼关以自固将迁汴弼言太子不可留中都盖军少则难守军多则难养又言将帅以阃外为威今生杀之权皆从中覆宣宗颇采用其言三年改知东平府山东西路宣抚副使是时刘二祖馀党孙邦佐张汝楫保济南弼遣人招降之荐邦佐汝楫皆改过用命招降甚众诏授二人官弼迁宣抚使已而汝楫复谋作乱弼伏兵杀之并其党与手诏褒谕封密国公
耶律辨材履之子义州卫人天资倜傥躯干雄伟以志节自负为中京兵马副都指挥使宣宗问军政利弊辨材言将相多非其材遂忤权贵出为许州兵马钤辖
?元
李守贤义州人金末暨兄庭植归款太祖迁河东南路兵马都总兵知平阳府事时河中未下守贤请自北面凿城先登城果下遂构浮桥大破赵雄兵于芮城留屯嵩沙金兵十馀万保少室山守贤以三千人并其中乘夜潜遣轻健者数人缘崖蚁附以登杀其守卒遂纵兵破之不两旬兰若香炉诸塞望风俱下守贤未尝妄杀一人攻河南降其渠魁洛西遂定
王珣姓耶律氏金末避难辽西更姓王氏遂为义州人珣武力绝人善骑射年三十馀遇道士曰君相甚奇它日因一青马而贵岁馀有客以青马来鬻珣买之乘以战进退周旋如意又得古刀于凌水每有警必先鸣故所向皆建奇功乙亥升元帅兼领义川二州事张致僭号锦州阴结杨伯杰等掠义州珣以木华黎兵复开义擒伯杰杀之进攻锦州致步将高益缚致妻子及其党千馀人献木华黎悉以付珣珣诛致家馀尽释之丁丑赐金虎符加金紫光禄大夫充兵马都元帅兼义州节度使卒年四十八珣为政简易赏罚明信诛强抚弱毫发无徇
王荣祖珣长子性沈厚语音若钟袭崇义军节度使金葛不哥蒲鲜万奴僭号开原命荣祖副撤里台讨之拔盖州宣城等十一城葛不哥走死复攻石城未下荣祖遣卒买石穴其城城崩被压众谓已死弗顾也荣祖曰士忘身死国安忍弃去发石取之犹生一军感激乐为效死有言义人怀反侧者撒里台将屠之荣祖驰驿奏辩乃止授北京等路征行万户从征高丽破十馀城畧地三韩降天龙诸堡破五里山城下瓮子城竹林寨若苦数岛帝嘉其功又赐金币移镇高丽平壤募民屯戍辟地千里高丽遣世子出降中统元年诏荣祖诣阙抚慰之进沿边征讨使赐宝鞍弓矢还镇
李守正守贤之弟以功授河南路兵马都元帅上党晋阳兵攻汾州将陷守正以义赴援众寡不敌别遣老弱百人曳薪扬尘多张旗帜敌惧遂解去汾人持牛酒迎犒泣谢曰幸公完是州德甚厚愿奉是州以从轩成据隰州守正往击之中矢伤足及归疮甚会金人完颜合攻平阳守正裹疮战没
?国朝
范广宁远卫指挥佥事其先丹徒人有胆力善骑射正统壬戌虏入境擒斩酋首脱里秃升指挥同知累立战功升至都督佥事掌管大营寻充副总兵管神机营己巳虏至德胜门广帅师对敌所向披靡不解甲者四日京师恃以为固及命守紫荆关追贼至涿州斩获功多升都督同知钦赏金帛景泰初领兵宣府巡哨赐玉带蟒衣功名与于忠愍相为始终云
韩斌字延用宁远卫指挥备御战虏小团山又解团山围出义州八塔儿破围升都指挥充延绥参将击毛里孩于环县还遇围夜击出袭击保安县成化丁亥荐改游击将军同都御史李乘东征以右偏出清河捷进辽阳副总兵建东州马根单清河鹻场靉阳凤凰汤站镇东镇夷草河十堡拒守相属千里会兵西出义州抵兴中捷升都指挥同知壁古城掩清河捣鹻场步出将在峪急走赵二舍寨皆赴己亥从抚宁侯朱勇东征出至泊珠江免胄降下虏首宋管只入部众诬逮诏狱明年虏侵东边诏释复任乃赴抚顺关召责贼首卜花秃等谢罪去复定斌为将三十年大小百战俘斩三千五百有奇赐蟒衣银币率雠其功致仕卒抚按举开建功达祇诏春秋致祭赐额褒功子辅都督辙举人建昌知府孙玺都督玮举人
周俊鹗之孙字朝州定辽前卫指挥佥事备御宁远调开原充右参将分守西路成化丁亥东征出鸦鹘关以骑兵抵贼巢斩俘四百馀名级己丑移守开原复征建州擒斩功多升都指挥使朵颜贼邀杀海西贡夷俊勒兵追及土石门斩首十一级夺回方物开拓柴河堡抵蒲河界六十馀里增立烽堠疏挑河道又改设镇北清阳二堡边人称便海西贼寇沙河上哨虏去车夫三名追出境擒贼瓦洪等三名女直松吉答愿直且勿杀遂擒原贼哈都赤杀死打必纳等来献乃免前擒瓦洪等贼其威服夷如此尤精太乙数占验风角数验分守二十馀年自陈去任
庄鉴字克明定辽右卫指挥使鉴善骑射有胆力成化丁亥选征建州摧锋破敌虽矢石交下而面益赤气益壮所部下乘之遂败贼阵左都御史李秉以奉集堡直抵通远一路当贼冲要俾鉴提调杀贼东鄙顿安及副总兵韩斌开拓辽东边境鉴督兵防护边既开贼犯西徼追袭境外斩捕首虏尽夺所掠而还叙功累升指挥同知岁乙未补海盖备御丁酉建州贼犯东山鉴奋迅率兵追至舍人寨大破之己亥复征建州信国公朱勇以鉴领前锋直捣虏巢其斩获功能众所不及奉敕谕军前升都督佥事赏银牌仍奏鉴威勇取赴京充游击将军截杀北虏再命镇守大同后取坐京显武营寻佥左军都督府事解任卒于家
文宁字邦静辽阳前卫指挥使其先扬州江都人以父广阵亡升二级袭授都指挥同知成化丁亥东征建州升都指挥使调守海盖地方己亥复征建州有功升后军都督佥事宁志气精悍法令严明会在阵见一虏山半独立呼骑取来三骑飞取至营其威令如此寻卒上遣都指挥白钦谕祭于家官为营葬焉
韩辅字良弼斌之子幼颖敏读史传兵法从医闾贺先生游弘治己酉袭改定辽中卫备御抚顺海盖庚申擢右参将分守锦义悬赏募士据险设伏虏三入皆大败之九月大举入唐帽山援至遇贼张左右翼饵引入伏四面伏发斩获无算捷闻赐彩币癸亥修筑清河等十一堡建屯堡百十座耕守应援相依升署都督佥事镇守辽东设高平驿以便行旅修镇宁镇夷二堡筑边垣起广宁至开原长亘千里功闻赐金币武庙登极赐蟒衣广宁旧兴夷通市以衅侵扰废市时满蛮雄诸部辅遣译者招满蛮至宣谕犒赏结以恩信朵颜酋胯当福馀酋那孩闻风相率入市不复扰边奏闻赐玺书褒奖后佥中府致仕卒赐祭葬辅为将识大体善因事立功每军行戒之曰贼败乘胜亟击毋贪虏首分我兵力且多则费爵赏启争端于我弗利知兵者以为名言
刘晖字孟阳东宁卫人善骑射骁勇著名正德庚午荐充副总兵分守辽阳壬申奉敕领兵山东等处截杀流贼寻命同许泰却永李铉专剿刘六等贼晖既追贼至峄县斩首九百馀收获被虏妇女幼男得获马骡盔甲器械无算赐敕褒奖滕县民立生祠剿平流贼升右都督镇守山东癸酉江西姚源洞及东乡贼首王重七等猖獗又命挂平贼将军印前往饶信等处剿贼甲戌加提督江西等处军务寻剿平诸寇生擒新涂贼首张元二等灭诸党与进左都督移镇宣府仍提督军务丙子擒获奸细冯敬等再赐褒奖己卯江西宸濠反命充总兵官武宗崩削都督职回卫今上即位召复原职镇守三屯营卒子 子：于 官晖赋性质朴敬礼文士讲谕兵畧虽拥旄秉节十馀年未尝妄杀一人孙大章武举都指挥任都督同知镇守宣府
郭振辽海卫人弘治壬戌任宁远守备修砌边垣夷人服振威名负石运木助工召入朝东夷入贡遇振于承天门内皆罗拜缙绅惊异奉命充参将领兵出备潮河川虏退钦赏飞鱼衣一袭白金二锭转义州参将寻升辽阳副总兵时东边被夷掳去堠卒一名振出境召其酋诘之夷素畏振乃历诸寨求得原卒送还犯虏逃避又巡西边有夷数辈登墙观望振使人召至重责扶去夷人不敢近边尝恶人为盗犯者书贼盗之家四字于门民因感愧为盗者少城中军民得遗失物不敢私匿必举于幕府随民认领军政严明为人所畏服如此后取坐京显武营卒于官
韩玺辅之子字国信中弘治乙丑会武袭加授署都指挥佥事荐充游击将军正德戊辰义州军乱总镇欲以兵平之玺持议不可遂以身任其事单骑入抚众皆为玺危玺独无难色卒能已乱寻升辽阳副总兵虏犯海州追斩其众虏遂远遁升署都督佥事充辽东镇守总兵赐蟒衣五表里白金二十两在镇简贤能逐庸弱申令僚属选阅兵马宽猛时行威惠并用时南山僧孟法泰者以妖法惑人玺擒伏之真于法被惑者不究癸酉朵颜千馀寇宁远玺率兵追斩甚众尽还所掠钦赏彩段表里白金贼犯清河广宁开原每战告捷戊寅升都督同知己卯提获奸细白红山保并制服夷人胡当哈等钦赏银二十两紵丝一表里履任十年屡辞及得命已疾革闻家人求取南杉木于他州止之曰吾东人以松为棺从俗可也又问议殉葬玉带乃诵昨日玉鱼蒙葬地早时金盌出人间之句曰此无用者具数可尔遂卒所著有军门论众录入 入：八 阵图法诏赐祭葬子承恩武举都指挥历任建昌营参将承庆历升都督同知镇守延绥山西大同今为辽阳副总兵
萧滓字克己东宁卫指挥佥事正德六年调徵流贼以滕县平度狼山功升指挥使九年征江西姚源洞所部斩贼有七十五级身斩三级升都指挥使充领兵参将嘉靖间分守义州开原进升都督镇守山西提督三关卒于任滓体貌魁梧武宗呼为门神然远于势利卒以免祸齐给事之鸾奏称当兜鍪交横之时独守靖恭之节此可以见为人焉
周益昌字延禄广宁左屯卫指挥嘉靖乙未会武清廉勤慎历升备御都司练习吏事荐充锦义右参将值北虏数万侵犯益昌率所部犯敌自午至暮虏渐加兵益昌度虏夜必袭营乃设空垒张旗帜移军他处以就援虏果夜至知其有备而去辛亥转墙子岭参将寻升古北口协守副总兵以功升都督佥事充总兵镇守蓟州等处地方九月北虏寇古北口土墙子边严兵拒守匹马不能入境上赐大红紵丝一袭加都督同知荫一子之望副千户乙卯虏又拥众入犯宽佃峪斩获贼首得获夷马器械无算捷闻赏银三十两紵丝二表里进荣禄大夫荫一子之毕副千户丙辰卒于任诏赐祭葬立祠赠右都督
杨照字明远前屯卫指挥使都督镇之孙备御前屯廉明勇敢小沙河之战以少御众无所损失计斩贼首获达马二百馀匹嘉靖癸丑钦赏银币升都指挥佥事充领兵游击防御瑞昌堡擒縳贼酋悖罗等五名转古北口参将拒退北虏钦赏大红紵丝衣一袭升密云副总兵寻升都督镇守辽东节斩贼一千八百六十三级获驼马一千七百八十馀匹投降真夷二十二名以阿罗村功进都督同知钦赏银币后以事去任复荐充前屯游击寻擢辽阳副总兵于团佃子江沿台长安堡三捷并奏诏复前职寻命镇守辽东癸亥八月由镇夷堡出境追剿斩贼二百馀级遇贼伏起照阵亡事闻赠少保左部督谥忠壮荫一子指挥赐祭葬立祠照沈毅有谋善知人得其死力尝于胸之前后刺尽忠报国各四字每出战辄付家人以后事故所向无敌虏中咸以杨太师呼之照既亡虽深山穷谷妇女老稚无不悲思者兵部尚书杨博疏照骁雄宿重统驭长材即其数月之间功成三捷据其一生之概威震群胡撰挽诗二章勒石拓以分示九边诸将可谓深知照矣
○隐逸
汉
晋
金
国朝
?汉
李敏襄平人汉河内太守还乡里公孙度欲强起之敏乘舟浮海莫知所终今祀辽阳乡贤祠
?晋
公孙永辽阳襄平人好学恬虚隐干平郭不娶妻妾非身所垦植则不衣食年馀九十操尚不亏与公孙凤俱披 披：被 慕容暐征不拜王公已下造之皆不与言隆冬盛暑端然自若岁馀佯狂暐送归平郭后苻坚备礼徵之难其年耆路远乃遣使者致问永亡谥曰崇虚先生
?金
高仲振辽阳人博极群书尤深于易及皇极经世书隐居嵩山安贫乐道足不涉城市山野小人亦知敬之尝终日燕坐所谈皆世外事
?国朝
贺士谘字访之义州人钦之子性通敏博极群书陈白沙一见称之曰老眼识凤雏领弘治壬子乡举未第遂抱道自娱绝仕进后以都御史张文锦荐被召首陈十二事曰志帝王务实学存敬慎谨细微亲贤远邪崇俭爱民正俗乐谏惜才保终不报辞疾而归今祀义州乡贤祠
○贞淑
元
国朝
?元
姚里氏耶律留哥妻留哥既推为辽王耶厮不等劝称帝留哥不从乃与其子薛闍归太祖后留哥复定辽东卒氏入奏随携次子善哥铁哥永安及从子塔塔儿孙收国奴见帝泣曰薛闍前妻所出嫡子宜立善哥婢子所出若立之是私己而灭天伦帝叹其贤给驿骑四十俘人九口马九匹白金九锭币器皆以九计许以薛闍袭爵留善哥塔塔儿收国奴于朝惟遣其次子永安从氏归
赵氏大宁人名哇儿年二十夫萧病剧谓哇儿曰我死汝年少如之何哇儿曰君幸自宽脱有不讳妾不独生遂命匠制巨棺夫殁即自缢家人同棺敛葬焉其同郡又有赵月?隺儿妻安氏陈恭妻张氏武寿妻刘氏宋敬先妻谢氏并早寡以死从夫事闻悉命褒表
王氏辽阳人李君进妻大德八年君进病卒卜葬将殡亲识咸至氏谓众曰夫妇同穴义也因抚棺恸哭呕血升许即仆地死众敛之与夫连柩同葬送者莫不洒泣
白氏辽阳行省丞文宗信妾夫疾笃白氏每昏旦潜祷于神至忘寝食宗信顾其容色憔悴语之曰汝年方二十我死汝为之奈何氏应曰妾身草芥赖夫存活万一不讳妾岂惜微命以独生哉宗信死迨敛白氏尽出箱箧分给亲戚沐浴告别主母自缢而死与夫同葬
许氏赵洙妻集贤大学士有壬女至正间红巾贼陷辽阳洙时为儒学提举夫妇避乱匿资善寺洙以斥贼见害许氏不知贼甘言诱之许氏曰吾诗书故家不幸遇难但知守节而死贼以刃胁之许氏色不变已而知其夫死因痛哭仆地骂声不绝口且曰吾母居武昌死于贼吾女兄弟亦死于贼今吾夫又死焉使我得报汝当醢汝矣遂遇害寺僧见许氏死状哀其贞烈贼退与洙合葬之
?国朝
张氏定辽前卫指挥耿秩妻永乐二十年达贼侵西鄙秩领兵战殁于西沙岭氏年十九仰天号痛即欲自缢姑并母防之且劝曰汝不二志死之可也其舍父母与姑乎氏从姑命守节四十年清白无玷景泰甲辰旌表
吕氏定辽中卫舍人韩迪妻家贫氏自归韩善事舅姑嘉靖丁亥迪疾笃将死氏知其夫不能起遂先自缢辛丑巡按胡公查核扁其门曰铁肝霜志奏闻旌表给坊银四十两
傅氏定辽中卫鸿胪寺序班徐充妻嘉靖丙辰充病故止遗男延寿甫周岁氏时年二十家甚贫值大饥氏与娣妇王氏范氏同居守志养育遗孤王氏生员徐元妻年十五夫故今三十五年范氏生员徐市妻年二十夫故今三十年庚申按院史公查核三妇贫苦坚节行令本卫月给米岁给布花以为常乙丑巡按李公查举三妇守节家世无玷揭一门三节扁于门之坊氏各给米布优恤
张氏定辽中卫朱玑妻玑故氏方年十九岁守节七十二年巡按胡汝辅奖励扁曰柏舟高风
吴氏定辽左卫进士李恭妻恭疾笃吴叩天愿以身代后知不可为乃与诀曰夫脱有不讳我必以身殉夫慰曰吾死尔宜抚吾后以庇吾宗设尔并死吾不瞑目吴犹执前言不渝家人防之甚周吴遂截一耳以示无他坚守终身事闻旌表
胡氏定辽左卫舍余馀文达妻嘉靖癸巳文达病故氏有遗腹四月生一子名守恩氏年十九守志今五十四岁节操如一累蒙按院优恤乙丑巡按李公查举给门扁米布优奖之
刘氏定辽左卫指挥胡升妻升故氏守节终身巡按奏闻旌表扁其坊曰贞节之门
宁氏定辽右卫武生马汝麟妻夫病故氏抱尸痛哭三日不食遂自缢而死
宋氏定辽右卫舍馀邹进妻进故时子国宾甫二岁氏守志及年六十岁巡按季公行勘氏节操无议先给门扁及米布优恤俟奏题旌表
刘氏定辽右卫镇抚邹道妻嘉靖乙酉道病故止遗子一人国珍年甫二岁氏守节四十年备尝艰苦操行无玷嘉靖乙丑巡按李公查举贞节议行本卫优恤给与门扁
许氏定辽后卫军馀钱海妻正统四年夫故坚守志节誓不再醮清白无玷旌表
张氏定辽后卫舍馀邵伦妻成化己亥伦故时氏年二十一哀号不绝寝食俱废数日后自缢而死与夫同葬
张氏定辽后卫叶斌妻弘治十一年氏适斌甫一年斌故子未岁氏抚孤亲耕织甘贫守节三十五年至嘉靖十五年病故巡按胡公行都司题奏氏孀居年久志节不移完名贞肃始终无瑕旌表
王氏定辽后卫人生员徐文中妻嘉靖四十年五月二十七日建贼犯浪子山氏被执强挟上马数次屡投地厉声大骂愿即杀死有同难者劝从氏坚执不屈贼遂断右手斫身七刀而去氏一息尚存见文中曰吾即死名节无玷于汝无负死无憾矣遂瞑目都司申呈蒙巡抚王公巡按李公批示王氏骂虏不屈贞烈可嘉所关风化不小先具贞烈牌扁一面银五两表扬候题请再行旌异
张氏定辽后卫陈仲贤妻嘉靖十六年仲贤故氏年一十七岁并无子息难苦守志三十馀年嘉靖乙丑巡按李公准行门扁及米布优恤
金氏东宁卫人高原昌妻原昌素有疾娶未逾月原昌疾笃母知不可起预慰氏曰尔朝夕奉侍汤药莫辞劳苦汝年尚幼未有出自有名门择配氏泣曰夫死不嫁礼也原昌殁氏哭不绝声水浆不入口者二日遂自缢而死事闻旌表
徐氏东宁卫舍馀高豸妻豸故氏年三十守志今六十岁嘉靖乙丑巡按李辅查举节操无议给门扁米布以示旌奖候奏题旌表
屈氏东宁卫百户周相妻相故遗一子三岁氏孀居三十馀年操持不二嘉靖乙丑巡按李辅给守节门扁并米布优恤仍候奏题旌表
程氏海州卫千户李通妻生子甫三岁通故氏甘贫誓死亲操井臼育子成人袭职后戍东边与虏战死遗妻陈氏年尚幼守节善事孀姑再不他适通弟正与文亦早亡正妻宋氏文妻陈氏俱守节不移程今八十宋七十五子妇陈五十二一门四妇俱有节操实程有以倡之也
潘氏盖州卫生员高琰妻琰故无子潘年十九以纺织自养守节三十五年无玷嘉靖年旌表
臧氏盖州卫人黄福妻夫殁氏守节自誓事姑高氏以孝闻居数岁邑人闻其贤欲娶之知氏不可夺乃谋氏兄私纳其聘欲强之氏向姑泣曰妾本欲与夫同死以姑缺养故隐忍至此自今不得侍姑矣是夜自缢而卒
毕氏盖州学生员高宴妻正德间宴疾卒毕年二十二岁无子守志四十馀年立夫侄九立为娶妇许氏九立故许氏与毕妇姑孀居苦志无爽巡按史公旌曰二氏坚守狐孀不以无子改节真 真：贞 心寒苦不以贫窭易操
华氏盖州卫人王继宗妻夫卒方年二十六岁即誓不醮守志二十六年纤毫无议巡按李辅准行置扁表扬
夏氏复州卫生员皮大宾妻大宾殁氏年二十二岁昼夜号泣不食者五日即欲以身殉亲识防守卒不如志抚未岁子以继夫后未几子故氏遂绝饮食痛哭数日而死去夫殁时仅九月抚按书贞节以扁其门
闵氏六安州人夫刘智才任天宁翼万户岁己亥智才疾笃谓闵曰吾殆不起汝年少慎择所从闵泣以死自誓智才卒氏年二十八无子抚妾子如己出洪武四年以夫家属军籍渡海戍金州氏从颠危苦节以礼自防佣紝以供衣食守臣上其事诏旌表
籍氏金州卫军馀杜林妻永乐丁酉夫死氏年二十七欲以身从夫亲识劝曰夫死从子礼也今舍幼子而从夫是为不慈氏依劝言守节四十馀年守臣上其事诏旌表
徐氏金州卫总旗张俊妻永乐年间夫死誓不再醮守志三十馀年无毫发玷累景泰辛未旌表
丁氏金州卫人萧士清妻奉姑至孝士清疾氏饮食俱废祝天愿以身代士清殁氏悲痛屡日自缢而死正德年间旌表
朱氏金州卫指挥张顼妻天顺四年夫死氏年二十四男女无出痛哭曰姑所生者夫一人而已与夫同归姑何托乌 乌：焉 遂葬夫侍姑终身无玷年八十有六而终弘治丙辰旌表
孙氏金州卫人马钊妻通判马昂母守节终身清操无玷事闻旌表
杨氏妙真浙江鄞县人父原道戍广宁氏十八适广宁后屯卫总旗贺升内助既贤事舅姑以孝升永乐甲辰随驾北往东归殁于山海关氏奔赴扶柩归葬子祥甫一岁氏鞠育成立孀居四十九年守节无玷成化庚戌旌表
郑女广宁卫指挥郑雄女幼敏慧勤女工年及笄纳辽阳孙棣聘礼越再期棣故女闻讣号哭水浆不入口者三日誓不更适他姓缟衣饘粥杜门不出虽至亲亦罕接见舅姑远数百里时以女红问安否殷勤孝至如曾侍左右除棣服父母以棣未奠雁欲醮之女闻而流涕终日辄不饮食父母知其志不可夺不敢复言年八十三终于广宁前一夕有群鹤飞翔于屋上次日女卒遗言归葬辽阳可谓贞烈已先是嘉靖己丑广宁卫上其事诏赐旌表指挥郑雄女贞烈之门扁其坊曰浑金璞玉时抚院成公文属嘉州程启充序以歌之一时士大夫多有题咏见艺文志
孙氏广宁卫人臧斌妻斌故氏甘贫守节事姑育子子仲学成立领嘉靖辛酉乡荐氏孀居无玷巡按王公查举奏闻旌表
张氏广宁中卫举人李继行妻正德十三年夫亡无子氏年二十七一夕氏自缢亲属解救谕以有姑在当侍之终身勉从誓不他适守节三十馀年无纤毫物议嘉靖丁未巡抚于鍪奏准旌表壬戌巡按扬柏树立贞节坊
朱氏义州卫人刘宴妻夫死寡居弘治间虏入寨抄掠氏方采蔬园中虏至驱之北行氏仆地誓死群虏拥之上马因而自堕者三贼怒以刃断其吭而死乡人咸称其节
韩氏义州卫指挥马钺妾年二十钺故氏抚嫡盛氏幼子誓不他适年七十馀卒旌表
马氏义州卫百户赵钺妻年二十一夫故守志育未岁子官孙长妻史氏年馀子官孙故史亦守志誓事孀姑巡按旌表姑妇世节
王氏义州卫百户李英妻家贫村居大虏入犯氏为虏所掠坠马数次骂不绝口虏遂以刃断死巡按旌表奖劝
白氏义州卫庄大全妻年十八适大全生有姿色生子未岁夫故求娶者甚众氏度不能免乃叹曰色之累人遂使子母不完至夜自缢死殉葬乡人共悼之巡按贾公奏请旌表
贺氏义州卫百户傅严妻年十九生一子名庶未岁夫故守节抚子成立袭职子阵亡氏孤苦无依巡按王公旌表
史氏义州卫陈士良妻年十九生一子未周岁夫亡守节见年六十七岁巡按王公旌表
刘氏义州卫生员朱世清妻年十九夫故家贫守节誓不他适以女工易食子女俱无出见年七十有馀乡人景慕巡按立扁旌奖
郝氏广宁后屯卫百户石英妻年二十二夫故无子氏甘贫守节见年八十一岁乡人嘉之
汪氏广宁中屯卫总旗汪胜女年十八归生员侯爵爵死家甚贫卖奁以供殡葬翁姑相继卒氏复经营丧葬乡人叹息正德年旌表
曹氏广宁中屯卫人年十八归王清清病卒氏哀毁骨立生遗腹子父母欲夺其志氏泣曰本欲以死从夫有孤儿王氏宗祧在我也若以非语再来吾将委沟壑矣诸亲党惮之不复敢言子成立家业复兴诸孙伟然
邬氏广宁中屯卫军馀熊宗义妻嘉靖辛酉北虏入寇地名双堡氏预泣曰万一不虞有死而已可辱于虏乎既而虏杀夫宗义扶邬氏上马坠地者再三遂并杀之
李氏锦州进士李珍女年十七适指挥应袭张希贤次年生子景福方四岁夫故李孀居誓不他适子长承袭升宁远备御忠节阵亡巡抚蒋公应奎题非母之贤无以见子之忠非子之忠无以彰母之贤旌表
罗氏前屯卫指挥叶兴妻兴阵亡罗氏竭诚礼葬誓不再嫁抚按奏请旌表
石氏前屯卫生员黄王?义妻年二十四岁夫故誓不他适年六十七卒旌表
巫氏沈阳卫农家妇正德十年五月内夫在田耘耔氏独行馈饷遇强暴持刃挟氏欲污辱之氏坚执不从遂为斩杀死后手中犹握血渍破衣一片巡按衙门竖碑城南题曰烈妇巫氏之墓
陈氏沈阳蔡遇春妻适遇春克执妇道孝养舅姑夫病死即欲自缢以年饥未葬子幼无依越三年葬夫柩抱幼子痛哭先一日缢死焉与夫合葬
杨氏铁岭卫人顾澄妻澄故遗腹三月生一男誓不他适甘贫抚男成人卒年七十有九
刘氏铁岭卫军人于志祥妻幼有姿色嘉靖二十年时大饥家人逼为娼氏坚志不从遂绝食而死黄兵备旌奖礼葬之
万氏铁岭卫生员陈文举妻归文举克执妇道夫偶疫疾即死氏哀毁不宁七日绝粒而死
霍氏铁岭学生员杨宗胜妻夫故霍年二十岁抚孤四十馀年孀居无玷兵备道屡行旌奖以励风化
刘氏讳志贞女直人三万卫镇抚刘忽鲁秃女幼聪慧父母令女师柏氏授孝经列女传咸成诵年十六适同郡斐贵事舅姑以孝闻既而贵有疾刘潜刲骰肉和麋以奉弗效每夜叩祷于天誓以身代夫疾革乃嘱曰吾危矣汝幼善事后人氏泣曰奈何以犬豕畜妾当 当：尝 誓夫 夫：天 效死安用生为遂入隐室而缢家人觉救之无及越一日夫卒事闻诏旌异之
郑氏辽海卫人陆淳妻弘治初淳卒氏年十九哀毁不食敛毕入闺自缢而死及葬之日送者无不感泣苏氏高凤妻年二十凤戍开原故氏扶榇归葬抚教二子至年八十三卒罗氏凤弟龙之妻年二十一龙故遗腹四月生子罗抚养之卒年五十三人谓之一门双节
◆典礼志
圣皇统一海宇礼乐制度之颁谕臣民者耳目睹记已稔矣而志载之者何国家之大典一方之侈观固不敢略焉不备故载公式表笺之类明王制也祀典国之大事若文庙若山川社稷固已他如山灵海秀忠臣烈士及凡出于常祀之外者以其或能御大灾能捍大患或以能勤事以劳定国与夫流风遗爱系思后人均法得祀焉者也宾兴抚赏之节亦帝王礼贤重士安内攘外之一道仍并著云
公式
祀典
宾兴
夷人入贡
○公式
万寿圣节正旦冬至辽阳于都司衙门广宁于会府馀卫于卫治行礼如制
千秋令节各官行礼如制
进贺表笺圣诞都司表一通定辽中等二十五卫安乐自在二州表二十七通俱都司佥书官一员躬行类进镇守总兵太仆寺苑马寺副参游击守备等官各表一通俱差官赍进太皇太后圣旦皇太后寿旦进表同中宫寿旦进笺同凡表袱黄笺袱红正旦节都司表三通笺二通定辽中等二十五卫安乐自在二州共表八十一通笺五十四通俱都司类进镇守总兵太仆寺苑马寺副参游击守备等官如之冬至同凡遇大庆贺礼部先期移文合于衙门进贺都司差官赴部请式撰进袱色亦同
开读诏敕众官郊迎辽阳导至都司广宁导至会府开读陈设拜舞并同正旦都司誊黄分遣生员赍行各衙若专敕一官止于本家拜接
日食月食鞭春俱行礼如制以上礼仪详见集礼仪注所司奉行已久故不具载
颁历冬至庆贺毕守土官率属行礼颁布
木铎遵奉教民榜行嘉靖癸丑巡按温公景葵刊布训辞于阖镇地方人心感奋后以接岁兵荒居民失业墨刻尽没岁乙丑巡按李公辅刻尚书王公恕批注于训辞下又行颁布
试武一场试马箭以四箭为合式二场试步箭以二箭为合式三场试策二问论一道取中姓名揭榜司前谒庙公晏
○祀典
先师庙春秋二丁日祭国初仍大成至圣文宣王号乐用八佾器用十二今上嘉靖十年始厘正为至圣先师乐用六佾颜曾以下皆去爵号为先贤先是大成乐未备巡按御史河中刘公成德创置器数始备
启圣公祠名宦祠乡贤祠俱上丁日祭
社稷坛春秋上戊日祭服致祭
风云雷雨山川坛同坛设三神位风云雷雨神居中山川神居左城隍神居右岁仲春秋上巳日祭服致祭
厉祭坛春清明秋七月望日冬十月朔日常服致祭
城隍庙岁时祭祀同风云雷雨清明中元下元节每先期守土官发文告诸镇控厉祭坛场至期主祀事于坛上岁终祭先农先啬配享于东五月望禳疫日告以上礼仪详见集礼仪注所司奉行已久故不具书
北镇庙广宁以春秋仲月上旬吉日镇守总兵官具服致祭朝廷有大典礼大庆贺则遣使祭告祝文勒石
箕子庙广宁城西三里许弘治间立旧有祭田若干亩春秋奉祀馀租供仰高书院诸生后庙庭毁于兵荒田亦多被侵没嘉靖甲子抚院石首王公诰檄佥事董世彦重建崇祀稽其田仅三十五亩而馀不可考矣
八蜡庙各卫祭于庙辽阳设位于城隍庙祭之
旗纛庙春惊蛰日秋霜降日主祭官戎服致祭
真武庙三月初三日守土官致祭行三献九拜礼
火神庙五月初五日祭仪同前
二郎庙六月二十四日祭仪同前
东狱 狱：岳 庙三月二十八日祭仪同前
龙王庙六月十三日祭仪同前
关王庙五月十三日祭仪同前
马神庙六月二十三日祭仪同前
三官庙
天妃庙以上二庙河口海滨独盛
飞山无敌之神庙辽阳城东北古城丘上旧有祭
花将军祠将军名云怀远人国师渡江之三年丁酉以行枢密院判官守太平庚子闰五月癸酉伪汉陈友谅率师围城云率麾下三千人继阵力战贼不得入后以食绝士惫城陷被縳不屈怒骂曰贼奴縳我吾主必灭尔斮为脍奋跃大呼縳尽解起夺守者刀杀贼五六人贼怒碎其首縳于舟樯众射之至死骂不少变时年三十九妻郜氏闻其将败曰吾夫忠义人必以身死吾不独生即以牲酒祭家庙嘱侍妾孙氏抚三岁儿为花氏后遂赴水死时年三十五孙氏抱儿多历艰险逾年辛丑达上前泣拜上亦泣置儿于膝曰将种也优育之甲辰赠云东丘郡侯儿八岁侍皇太子就学名炜年十三授虎贲右卫副千户又七年乙巳拜复州卫指挥佥事命本卫立云忠祠春秋祭祀赠郜氏贞烈夫人孙氏亦有安人之命今从祀焉
广威将军祠祠在盖州祀元辽阳行省右丞张良佐洪武四年辛亥力赞刘益奉表归附太祖高皇帝授良佐广威将军佥盖州卫指挥事以徵纳哈出及乃儿不花有功既卒永乐间敕建祠宇守土官春秋致祭事见宦业
邓将军祠祠在辽阳祀都指挥邓佐成化丁亥东山与虏血战阵殁戊子八月诏立祠谕祭事见官业
褒功祠祠在辽阳祀副总兵都指挥韩斌成化戊午开设靉阳以北诸堡拓地数百里保障居民弘治乙丑守官奏立祠祀正德丁卯赐额褒功春秋都司官致祭事见人物
旌功祠祠在义州祀都督马云叶旺事见官业土人思其功德建立祠宇守臣奏请祠额嘉靖壬午赐额旌功春秋守土官致祭
忠毅将军祠祠在辽阳定辽前卫千户张斌在广宁擒叛卒阵殁嘉靖己亥七月立祠事见官业
忠节遗爱祠祠在辽阳祀原任分巡佥事后升江西副使宁濠谋逆死节赠尚书谥忠节许逵嘉靖辛酉巡按王得春建祠甲子巡按黄□□行春秋致祭事见宦业
群烈祠祠在辽阳祀靉阳守备都指挥李汉等嘉靖癸卯汉率兵迎击东夷与提调都指挥庄重千总指挥金潮李景守堡指挥佟恩孙承祖把总指挥卢恩刘经百户李铎死于阵事见宦业抚按议建祠祀祔祀清河死阵都指挥赵奇佟勋指挥王镇乙丑巡按李辅查行都司督造祠宇扁曰群烈祀如初议
王忠烈祠祠在辽阳祀指挥王相任前屯备御与北虏血战二日阵殁事见宦业嘉靖壬子赠都督同知立祠
阎忠愍祠祠在辽阳祀都指挥阎懋官任河西游击与北虏战于广宁城北阵殁事见宦业嘉靖丙辰赠都督同知立祠
贾忠壮祠祠在广宁祀都指挥贾冕任河西游击与北虏突战于辽阳城北接官厅阵殁事见宦业嘉靖庚申赠都督佥事立祠
黑忠勇祠祠在广宁祀都指挥黑春任辽阳副总兵与大势虏贼战于媳妇山阵殁事见宦业嘉靖壬戌赠都督同知立祠
杨忠壮祠祠在广宁祀都督同知杨照任镇守总兵官出境剿虏阵殁事见人物嘉靖甲子赠少保左都督立祠
线都督祠祠在宁远祀左参将线补衮与虏战于黄土台阵殁嘉靖乙丑赠都督佥事立祠事见宦业
杨都督祠祠在镇武堡祀游击将军杨维蕃与虏战于莲子湖阵殁嘉靖乙丑赠都督佥事事见宦业
○宾兴
科贡中式举人树旗捷报具彩乐郊迎进士同岁贡起送□□□币彩乐导归其揭扁树旗则始于嘉靖庚戌巡按赵公孔□
武举成化以前无自弘治乙丑科始嘉靖乙未树旗加彩会武中式者郊迎设宴
乡饮旧缺正德己卯巡按高公越参议蔡天佑初举行焉
乡射旧未举行正德甲戌巡按刘公成德始躬诲诸生遵大明会典所载参以旧礼制器数立仪节行焉
○夷人入贡
朝鲜入贡每年遇圣节长至轮差各曹参判或判书一员领正德书状养马通事等官三十员赍表文拜圣母东宫方物及上用杂色马匹至辽东界地方连山关转报都司候陪臣至高丽市住歇各官至都司投咨行跪拜礼都司另日公宴具呈合于衙门给与批呈差千户一员伴送赴京及回仍照前例公宴听其自归本国
女直入贡每年十月初一日起至十一月终止陆续起送建州左右毛怜海西等卫夷人到司督令通事验□发馆随行中等六卫挨月公宴各夷赴京回还亦行公宴伴送
抚赏诸夷环落性多贪惏故我以不战为上兵羁縻为奇计朝贡互市皆有抚赏外又有沿边报事及近边住牧换盐米讨酒食夷人旧规守堡官量处抚待官不奉公刻军实以恣科派贪夷利以暗交通反为抚赏之累今则否矣
◆风俗志
古者天子巡狩令太师陈诗以观民风而列国亦采风以贡于天子故察其俗尚之徽恶而政令施焉此治之大要也夏商以前辽国于冠带之外无可考见自箕子受封始施八条之教使民知禁于是邑无淫盗外户不扃庶几君子之国哉其后诸夷更相割据各施其椎结箕踞放弛邪侈之教中国虽间尝置守而政在威远率不过各务强其民以鬬而已揖让俎豆之事未遑恤焉至我朝始徙江淮齐鲁之民居之而高丽女直等夷之土著者不易其处故今之浸淫于衣冠文物之化者七而侏㒧左袵之遗犹二三焉馀省四方及搢绅先生为馀言人勇悍敢于急人愚质少虑轻薄无威四民之中农居其三识点画形声之文者堇堇可数若究义理晓法令则若空谷之足音焉故争而讼则假手于佣笔之徒舞文罔上率倒置其曲直至有坐诬抵罪而竟不自知者士大夫家以礼义廉节自闲彬彬若邹鲁城郭之民庶几近之若穷乡僻壤每徵召饮食男女辄聚会无别坐情窦之恣荡无防检往往触禁伤理而恬不知怪此所谓侏?左袵之所遗也然孝弟贞信志不绝书而匹夫匹妇所为至有合于士君子之行盖缘其愚质近古所谓天之未汨者固有出于雕琢既施之后者也与燕会贵爵尚齿婚姻不甚较男女论门第之右者纳焉如择壻得冠裳之族即倾赀兢夸侈丽以此更相重它若丧葬岁时馈遗吊庆之节大抵多类于燕赵之间穑人缘土脉深厚虽力作卤莽亦几丰入鬻贩之夫操其赢馀走吴越临济间可窥十五之利故俗多啙窳少陶唐忧深思远之风矣辽阳广宁政教自始故习而有文货贿所居故侈而无节金复海盖富而健争开原铁渖刚而好义锦义慷慨激烈稍有古道而前屯宁远负气自憙务农讲武右屯则僻处海滨朴而勤简而陋焉馀著其概若此后之省方设教者揆而施舍焉帅之以表则畅之以道义申之以法制则箕子之化其可还矣乎
◆方物志
辽东贡献田赋不载于禹贡岂道里辽绝橇𣞶之所未还耶抑青冀未分大端亦或概见于彼矣余按部所至时时召父老为馀言土宜稼穑泽宜鱼鲜山之东南者宜材木鸡豚牛羊狗马之利富豪以十百数编户亦自给焉民非甚窳惰即能自食其力固古之所谓沃土欤若人参貂鼠乃擅美海内然余闻来自外夷不过道辽以入中国耳而或者乃诛求于此是犹欲责肃慎氏之贡于今日之域中也病民甚矣馀故著土之所出而附外夷之物于后俾览者省焉
谷类
黍 稷 稻 粱
糜 粟 稗 豆
麦 芝麻 苏子 蜀黍
蔬类
葱 韭 蒜 茄
苋 芹 蕨 芥
白菜 蔓菁 萝卜 莴苣
薄荷 波棱 蕫蒿 胡荽
莙蓬 苦卖 芸薹 茴香
蓼牙 蘑菇 木耳 海丝 出金复州
黄花菜 龙牙菜 瓜 有憩苦冬西王丝菜香八种
瓠 葫芦
果类
桃 李 杏 枣
楸 梨 菱 藕
莲子 以上二味出沈阳 栗子 榛子
松子 东山有小不堪用外夷来者佳 白果 出金州 葡萄
樱桃 石榴 鸡头 山钉儿
山核桃 山梨红
木类
松 柏 槐 榆
桑 椿 柽 栎
椴 𬄢 柞 桦
柳 楸木 暖木 银木
白杨 青杨 苦栗 直栗
花类
菊花 莲花 榴花 蔷薇花
丁香 山丹 卷丹 粉团
玉簪 金盏 金凤 鸡冠
莺粟 石竹 滴滴金 水红花
小桃红 牵牛花 芍药花 夜落金钱
草类
萍 艾 苹 藻
芦 苇 荻 茅
蒲 萱 莎 蒿
菖蒲 箭草 木棉 红花
葛 麻 白麻莴麻
药类
五味 细辛 芍药 黄芩
柴胡 铁岭者佳 桔梗 防风 升麻
苍术 远志 苍耳 知母
瞿麦 苦参 玄参 沙参
蒿本 葶苈 茵陈 艾叶
草乌 萹畜 茅根 芜荑
藜芦 茯苓 荆芥 黄精
木通 麻黄 金州者佳 马蔺 瓜娄
甘草 杏仁 紫苏 牵牛
黄柏 白蔹 赤蔹 狼毒
班猫 乾葛 木贼 地榆
乌头 商陆 皂荚 百合
朴消 滑石 浮萍 管仲
白附子 蛇床子 天仙子 牛蒡子
车前子 地肤子 光明子 麻子
草麻子 旱莲子 薏苡仁 地骨皮
桑白皮 白鲜皮 五加皮天花粉
透骨草 金沸草 母草苦 瓜蒂
草决明 血见愁 马兜铃 自然铜
山茄子花 虎掌 虎骨 熊誊
鳖甲 ■〈虫牡〉蛎 蛇退 蜗牛
鹿葺 鹿角霜 鹿角胶 海螵蛸
禽类
鹅 鸡 鸭 雁
凫 鸽 莺 燕
乌 鹊 鸠 鸥
鸨 鹳 鸇 鹞
鹤 鸦鹘 兔鹘 青𪁈
鸳鸯 麻雀 黄雀 鹭鹚
鹚䳓 鹌鹑 布谷 鶺鸽
野鸡 鹪鹩 鸱鴞　　　　 天鹅
铜嘴 啄木 皂雕 翎为箭羽边人贵之 白头翁
兽类
马 牛 驴 骡
猪 羊 犬 鼠
兔 熊 虎 豹
豺 貛 貉 狼
狐 猫 獐 一名麕 　 鹿
包 刺猬 野猫 野猪
野羊 水獭 一名水狗 海豹
鳞类
鲤 鲫 鲢 鲟
鮻 鯮 扁 鲂
占 鳅 鳝　　　　　 鳖
银鱼 青鱼 白鱼　　　　 乌鱼
沙鱼 鳆鱼 鳓鱼　　　　 海鲫鱼
重唇鱼 黄骨鱼 八稍鱼 邵阳鱼
河豚鱼 虾 蠏　　　　　 蚌
螺 蛏 蛤蜊 蚬子
蛎 海蛰 海猫
虫类
蛇 蛙 蝉 蚊
蛾 蚁 蚕 蜜蜂
蜻蜓 蝴蝶 蟋蟀 螳螂
蛇师 蜾蠃 蚯蚓
货类
盐 铁 丝 金复州多 蜜
蜡 白出金复州黄多贸夷市 靛 弓 开原者良 木箭
人参 貂鼠皮 青鼠皮 以上三物出高丽海西黑龙江诸夷互市以易而至
薛子曰按周礼东北曰幽州出 出：其 山镇曰医巫闾其泽薮曰貕养其川河泲其浸灾时其利鱼盐辽物产之丰繇来尚矣国初疮痍新愈民习勤苦百馀年来兵戢不试事简俗质是故田人富谷泽人富鲜山人富材海人富货其得易其直廉民便利之迩年以来产薄而入微价踊而用索岂其地尔殊耶赋役繁游惰众奇靡日滋采取愈竭难乎其弗匮尔太史公曰原小则鲜此之谓也明王政因民利稽以虞衡山泽式禁食以时用以礼财不可胜用矣
◆祥异志
古者列国必有史以纪时事辽在春秋以上不入于列国故稽之经传无可考述自汉高庙之灾始见简策迄今圣代二三千年间所可指陈者盖亦十而二三耳然夷考其中灾异过半以此知天之垂儆者乃其仁爱之深而祯祥迭见未尽生民之福也录之以备省鉴之义云
汉建元六年春辽东高庙灾 董仲舒曰高庙不当居辽东于礼亦不当立其见灾也故宜
元封中星孛河戍 占曰此城为胡门其后汉兵击破朝鲜以为乐浪玄菟郡朝鲜在北方胡之城也
元凤五年四月烛星见奎娄间 占曰有土功胡人死边城光和六年正月筑辽东玄菟城
景初间八月丙寅夜大流星 长数十丈从首山北坠襄平城东南壬午公孙渊众溃其子修斩于流星所坠处公孙渊据辽东时家有怪犬再
北燕有鏁甲自天落于辽城东
唐贞观十八年五月太白辰星合于东井 【 占曰为谋兵
十九年六月丙辰太白辰星合于东井 是时太宗征高丽次安市城 凤凰见于金州大黑山之古城
天宝九年八月五星聚于尾箕荧惑先至而又先去 尾箕燕分也占曰有德则庆无德则殃
金天会三年锦州野蚕成茧九月广宁府进嘉禾
天德六年六月壬戌大风 坏承天门鸱尾是岁世宗居贞懿皇后忧在辽阳方寝有红色照其室及黄龙见于室上夜又有大星流入其邸八月复有云气自西来黄龙见其中人皆见之是时临潢府闻空中有车马声仰视见风云杳霭神鬼兵甲蔽天自北而南仍有语促行者未几海陵下诏南侵
元至治三年十二月辽阳瑞州大水 坏民田五千五百顷庐舍八百九十所溺死者五十人
国朝天顺元年春开原莲花生 城南门外池中忽生茎七日开黄花一朵如盘大鲜妍可爱 三月五日戊寅无云而晦西南风声如雷 屋瓦皆飞扬沙拔木行者仆地西关火起延烧居民房屋及东北关王庙松榆数百殆尽庙貌依然人咸异之
弘治三年春三月开原火化为鸦 火坠城中俄化鸦百馀沿城旋绕次日灾人畜死者甚众 十七年夏开原五色云见
正德元年春三月开原大风 屋瓦皆飞昼晦如夜 秋七月辽阳大水 平地深丈馀
嘉靖二年夏四月大风 连日不止折损禾苗大半 己卯至壬午大雨 河水泛涨冲没田禾金州等卫男女漂溺者共一百四十名口牛马等畜四百五十有馀倾倒民舍城垣公馆数多是年免田租之半
四年春正月一日黄雾四塞夏五月辽阳地震者三秋七月锦州雨雹 有物如龙拽去二小庄房舍庙宇三百馀间器械林木无算 冬辽阳金复州大雪 深丈馀人畜冻死
六年春开原空中有火大如车轮三月壬午客星入月四月辛酉天鼓鸣丙寅雨五龙见于北辛未夜天鼓鸣星如昼
八年春二月长勇堡灾 男女死者七百有馀生畜无算 六月河西蝗飞蔽天害禾稼七月蝻生 平地深数尺
九年夏五月河西大雨雹 伤人畜甚众禾尽损 秋七月大水 平地深三尺
十二年河西大旱蝗飞蔽天
十四年广宁会府灾延及文庙夏大雨连月 自四月至六月不止河水泛涨平地深丈馀禾尽没是岁大饥
十五年金州民间有雌鸡化为雄鸡秋七月大风雨雹 折损禾大半
十六年夏大水 开原宁远等处坏庐舍人畜溺死禾稼渰没是岁饥
十七年义州饥斗粟银一钱金州海蜣蜋生
十八年辽阳大饥斗粟银二钱
二十二年铁岭火降空中烧毁民房数百间
二十五年秋七月北虏自清河入寇义州 北虏通辽自此始
二十六年义州城外园圃莴苣生莲花如葵花大者数本光彩可爱
二十七年春正月北虏寇广宁 参将阎振死之 秋七月复州地鸣如雷八月金州地大震有声冬十月北虏寇义州十二月五日寇辽阳 杀戮抢掠者无算署副总兵事闲住游击王言破阵驱出斩获虏首七十五级虏气少挫自是十年不敢寇辽阳 是冬金州大雪深丈馀
二十九年北虏寇开原
三十一年盖州地动有声夏四月北虏寇宁前 备御王相死之
三十三年夏五月义州蟁虫布野
三十四年北虏寇宁前
三十五年彗星见秋九月辽阳雨水冰冬十月北虏寇广宁 镇守总兵殷尚质游击阎懋官死之时官兵阵亡者七十馀人
三十六年北虏寇宁前夏六月霪雨大水禾淹没秋九月北虏寇广宁冬十一月广宁桃李华十二月北虏寇辽阳
三十七年大饥人相食 是年斗米银一两 大疫 有阖门死者 冬十一月北虏寇辽阳
三十八年辽阳麦大熟是秋大雨复生黑鼠遍野伤稼殆尽八月星陨如雨冬十一月十三日北虏寇辽阳 游击贾冕死之虏大掠而归
三十九年大饥 米价差踊于三十七年 北虏寇前屯攻陷中前所冬十二月寇盖州 人畜衣物庐舍抢掠焚毁十去七八 复寇辽阳
四十年蝗飞蔽天禾有伤者冬十月晦北虏寇盖州克熊岳城直抵金州 大肆杀掠
四十一年北虏寇宁远卫克东关驿
四十二年冬十二月北虏寇辽阳 是役镇守总兵佟登奋勇破阵斩虏一百一十级夺驼三十头马数百匹军气稍振
四十三年春二月辽阳文庙哭 哭：灾 闰二月广宁大风火延烧南新城城西房几二百馀间夏五月金复州雨雹大如盘延袤百里四十四年夏四月盖州地震秋八月辽阳嘉禾生 分守道公署后圃有一茎八穗者一本一茎六穗者一本二穗三四穗者数本
◆故迹志
君子过故都之遗可以察盛衰兴亡之故览城邑之旧可以识因革损益之宜而台榭之邱墟陵墓之榛莽则吊古之士感慨悲伤系焉是可以无传哉辽屡经剖割迭罹兵燹煨烬毁堕之馀无可睹记父老稍能指寻其迹之一二而已馀故仍旧志姑存其名与地耳若夫浮屠老氏列宫多先代遗制亦并纪之以备考古者览焉
辽宫 辽阳城都司治东北今废 东丹王宫 辽阳城内东北隅 行宫故址 前屯城迎恩街西遗基尚在旧有石碣云金章宗驻跸于此 金宫 开原城内金天眷初以此为上京后止称会宁府今废 西楼 辽阳境内辽主阿保机始建此楼其门东向月朔则会部落于此其东千里建东楼北二百里建北楼木叶山建南楼岁时射猎四楼之间今废 明王楼 与西楼相近久废 五云楼 开原城内今废 辽海亭 辽阳城内金高士谈诗残雪楼台山向背夕阳城郭水西东末云自叹不如华表鹤故乡常在白云中又张解诗晴光摇碧海远色带沧州今废
白庙亭 金州城西北临海 览秀亭 医巫闾山山麓西金人建其地高爽一登见山河之秀故名 聚仙亭 医巫闾山麓东元人建今改为会仙亭 景迁堂 辽阳城内元权辽阳府事洪革所建革本夷人迁居于中华有志于学景慕孟母三迁之教故建斯堂山东周止为记今废 望海堂 医巫闾山辽东丹人皇王性好读书不喜射猎积书数万卷置山之绝顶筑堂曰望海南去海一百三十里故名今废 仙人台 辽阳城南千山香岩寺内登者俯瞰沧海如在几席之下今废 钓鱼台 辽阳城南三十里相传为渤海游观处今废 誓台 广宁城东三十里唐太宗征高丽筑此台以誓师今废
障鹰台 广宁城西三十里闾山西南第一峰今废 天王寺 定辽左卫治西 地藏寺 二一定辽后卫治西北一前屯城西北隅 弘法寺 辽阳城钟楼北今税课司 寄孤寺 今为辽阳在城馹 垂兴寺 辽阳城内鼓楼东遗址今东狱庙 南会寺 辽阳城南五里今为山川坛 西会寺 辽阳肃清门外 东会寺 辽阳平夷门外 广佑寺 辽阳武靖门外 栖云寺 辽阳城东二十里 向阳寺 二一辽阳城西南十五里一宁远城西十三里 龙泉寺 二一辽阳城南六十里山巅有泉多奇秀可观一盖州城东北十八里 祖越寺 龙泉寺东 中会寺 祖越寺南十里 大安寺 龙泉寺西南九里 香岩寺 龙泉寺南有仙人台 三学寺 海州城西南隅 报恩寺 海州城东南十里 法云寺 海州城西三十里 蚍蜉寺 海州城西南三十里 金塔寺 海州城东南三十五里
什方寺 海州城西南四十五里 圣水寺 海州城南七十里 崇教寺 盖州城西门外 清峰寺 盖州城北十里 妙峰寺 盖州城东十五里 金仙寺 盖州城东十五里 伴仙寺 盖州城西南十五里 慈云寺 盖州城东三十里 肇庆寺 盖州城东北三十五里 龙海寺 盖州城北三十里 归明寺 盖州城南四十里 白塔寺 盖州城北六十里 道林寺 盖州城南熊岳堡 降佛寺 盖州城东南八十里 泥汲寺 盖州城东南六十里 玉泉寺 盖州城南八十里 仰山寺 盖州城南九十里 石门寺 盖州城东七十里 兵涧寺 盖州城东六十里 千蜂寺 盖州城北六十里 黄伯岭寺 盖州城北六十里 清风寺 盖州城北十里 法王寺 盖州城东八十里 常山寺 盖州城南一百里 香炉山寺 盖州城南一百三十里 永丰寺 复州城东南 花山寺 复州城北十里 永庆寺 金州北关 龙凤寺 金州龙凤山之麓
崇兴寺 广宁城东北隅 普慈寺 广宁城东南 兴福寺 广宁城西四里 兴教寺 广宁城西四里 福田寺 广宁泰安门外 清安寺 广宁城西十二里即今观音阁 马岚寺 广宁城西十五里 双峰寺 广宁城西南二十里 青岩寺 广宁闾阳西北五里有石岩殿石观音 吊崖寺 广宁城西六十里有古佛殿画壁尚存 欢喜寺 广宁城南九十里 海潮寺 二一广宁城西南一百二十里一前屯城东南七十里 奉国寺 义州钟楼东一名七佛寺佛宇高七丈中有佛像七尊高与殿称中建石碑 大广济寺 锦州城内 普陀寺 锦州城北十五里 望海寺 三一锦州城东南十五里一宁远东北四十里一盖州城南十里 广会寺 锦州城南二十里 卧佛寺 锦州城西四十里 崇宁寺 右屯城内 圆通寺 二一前屯城西北隅一开原城西北隅 观音寺 前屯城西南隅 灵山寺 前屯城西五里
龙岩寺 前屯城东六十五里 石佛寺 前屯中前所 三山寺 前屯城西北十五里今为三山营 天宁寺 宁远卫治北 汤池寺 宁远城东南四里 朝阳寺 宁远城东五里 龙宫寺 宁远城南八里 清凉寺 三一宁远城西南二十五里一蒲河城东十里一盖州城东南六十里 灵觉寺 宁远塔山所城中 仙寺 宁远城西三十五里 海滨寺 宁远城西南六十里 崇兴寺 宁远沙河城东隅 长安寺 沈阳城东北隅 白塔弥陀寺 沈阳城南二十里 崇胜寺 抚顺城内今改建东岳庙 龙泉寺 蒲河城东五里 永兴寺 懿路城南 福天寺 懿路城北 石塔寺 开原城西南隅有塔 水朝寺 开原城东二里 灵应寺 开原城东三里 东宁寺 开原城东廿里
京观 辽阳城首山南七里魏司马懿筑唐毁之 华表观 辽阳城内今改为后卫仓见有石华表桂 桂：柱 有诸公题咏见艺文 长春观朝阳观 俱辽阳城东南十五里 龙台观 海州城西八里 三竹观 海州城东一百一十里 玄真观 二一盖州西门里一前屯城西北隅 通玄观 沈阳城西北隅 大广教院 右屯城东北五里 大觉院 右屯城东北八里 新庄子道院 前屯城东南六十里有塔 双峰道院 在前屯城北三十里今废为野马川营 观音堂 四一海州城东南隅一金州旅顺口南城外一广宁鼓楼东一右屯城西门外东北 万佛堂 义州城西十五里有山俯瞰凌河魏景明间好事者于南岩鑱石佛像大小无数故名 观音阁 前屯城东隅有井 玉皇阁 前屯城西北隅 平山佛洞 金州城西北十里有泉滴佛前石钵 襄平城 辽阳城西北隅今定辽左右后三卫治 高丽城 辽阳城东南隅今定辽中卫治俗称高丽营 渤海城 辽阳城东北隅今定辽前卫治 女直城 辽阳城北今东宁卫治以上四城今并为辽阳一城
驸马营城 辽阳城西南八十里今为东宁卫军屯俗传元有驸马筑城居有此 石城 三一辽阳城东四十里今为定辽前卫军屯有城遗址相传渤海国王太子之居一盖州城东北十五里一盖州城东南二百里闸河山 船城 辽阳城西北百里近辽河俗传前元养鹰所 平壤城 鸭绿江东一名王险城即箕子之故国城外有箕子墓汉为乐浪郡治晋义熙后其王高琏始居此城后号西京元为东宁路 开州城 辽阳城东二百六十里即今凤凰山堡四面石崖峭壁东北二门城随山铺砌可容十万众唐太宗驻跸于此今废 古长城 即秦将蒙恬所筑在北平辽东界者东西千馀里东汉以来城皆湮没本朝时加修筑 大宁城 辽阳城北潢水之南汉为新安平县地唐属营州贞观中置饶乐郡都督府辽号中京大定府金改北京元改大宁路领大宁和众富庶金源惠河武平龙山七县今废 南古城 海州城南二十里 北古城 海州城西北三十五里 西古城 去海州城七十里辽河滨 千阳寨古城 海州城西南四十五里 得利嬴城 复州城东八十里元季土人筑之以避兵今废 复州旧城 今为卫治 魏霸山城 复州城东一百八十里 营城 金州城南有土城一座
大黑山城 金州城东十五里山顶有古城在凤凰山之左方约二里内有二井四面悬绝惟南一门可上不知何代垒砌唐张亮帅舟师渡海攻沙卑城获男妇人千口意即此 干州城 广宁城西南七里本汉无虑县地辽置乾州广德军今废 锺秀城 广宁城西南五里本辽奉先县地金置县属广宁府元省入闾阳县后置千户所今废 徒河县 锦州城西境内虞舜时已有此城汉置徒河县慕容廆析置神水县辽改徒河为安昌县元并废 瑞州故城 前屯城内今为卫治 小古城 沈阳城东三十里 旧辽阳城 沈阳城西北八十里今在境外 东山小古城 铁岭城东一百里 城南小古城 铁岭城南五里 泛河小古城 铁岭城西南十五里 开元城 开原城西门外元志开原城西南曰宁远又西南曰南京又南曰合兰府又南曰双城直抵高丽王都正西曰谷州西北曰上京即金之会宁府京之南曰逮州西曰宾州又西曰黄龙府金改为利涉军又西曰信州治武昌县北曰肇州治始兴县东曰永州曰昌州曰延州东北曰哈州曰奴儿乾城皆渤海辽金所建元废城址犹存
九连城 开原城东北九十里那木川东岸城连属有九故名国初征那哈出驻兵于此 五国头城 开原城北一千里自此而东分为五国故名旧传宋徽宗葬于此 上京故址 开原城旧志在临潢府金人阿骨打起迹之地按出虎水出虎华言金也故号大金 马总兵营 金州城北一百二十里 毛家营 金州城南八里遗址尚存 辽府营 前屯城西五十里洪武间辽王驻此 杨总兵营 前屯城西六十五里名世未详 毛葫芦营 前屯城东北六十里相传野人部落毛葫芦者率居于此 一堵墙 辽阳城西八十里梁水河东岸今为定辽右卫军屯有深龙窝 唐迭 迭：垒
广宁城东南三十二里唐太宗征高丽屯兵于此又闾阳故乡西有高城亦太宗屯兵之处 公主寨 右屯卫城南世传其名世系姓氏未详旧地今即卫治 婆娑府 辽阳城东四百七十里金置总管府元省阎长言婆娑道中诗云泉源疏地脉田陇上山腰败石平危径枯柴补断桥今废 金州万户府 城东北隅今为卫治 总管府 沈阳城东南隅今为卫治 总管府治 开原城内故址在安远街东有碑记今为军营 耀州 海州城西南二百里本渤海椒州地辽置耀州领岩渊一县属海州 古盖州 盖州城东门内今为军营 归州 盖州城南九十里有土城二处遗址见存
懿州 广宁城北二百二十里辽置及置广顺军后改军曰宁昌金因之元初以所领同昌灵山二县省入顺安县寻并入本州岛本朝初尝置卫于此永乐八年废 显州 广宁城北一百里今废 和州 宁远城境外一百二里 辽阳县 辽阳城都司治之东今为军营 宜丰县 辽阳城东南八十里今安平矿山有行省碑今废 鹤野县 辽阳城西八十里汉为居就县地渤海为鸡山县辽改曰鹤野金属辽阳府元省入辽阳县今废 奉集县 辽阳城东北八十里汉为险渎县高丽为霜岩县渤海改为奉集县置集州金属贵德州今为堡 临溟县 海州城东一百八十里辽置金属澄州元省今废 辽隧县 海州城西六十里汉置公孙渊裨将拒司马懿于此渤海为永丰县辽改曰仙乡因仙人白仲理能炼丹点黄金救人故名 析木县 海州城东南四十里本汉望平县地渤海置花山县辽改曰析木置铜州广利军金属澄州元省今废 安市县 盖州城东北七十里汉置唐太宗征高丽攻之不下薛仁贵白衣登城即此渤海置铁州金改为汤池县属盖州元省今废 熊岳县 盖州城南六十里本渤海杉卢郡辽置此县为卢州玄德军治所金属盖州元省今废 建安县 盖州城西南隅辽置今为营舍 绣岩县 盖州城南六十里今为熊岳堡
汤池县 盖州城东北七十里辽置属铁州建武军今为汤池堡 南苏县 盖州城南一百三十里今为永宁监 横山县 复州城南六十里 化城县 复州城内今为军营 望平县 广宁城东北一百五十里汉置又废辽置山东县金复汉名元省入锺秀后复置本朝省 广宁县 旧址在广宁卫治东今废 弘政县 义州城东北二十五里本汉累县地又有安化县皆辽置以居所掠汉人元省 开义县 义州城南四十里辽置为海北州广化军治所金属义州元省 海阳县 前屯城西一百一十里本汉故县名金改为海山县元复故名 来宾县 按一统志辽改瑞州为来州附郭置来宾县元省县入州今县故址无考 宗安县 前屯城西南隅即元附郭县今废 海滨县 二一宁远城西六十五里今为东关馹一前屯城西八十里本汉阳乐县地慕容皝为集宁县置营丘郡辽为隰州海平军治海滨县金属瑞州元废本朝于此置山海东关递运所今废 兴水县 宁远城西北三十五里今在境外 虹螺县 宁远城东北七十五里虹螺山之阳今在境外 兴城县 宁远城南四十里今在海中觉华岛 章义县 沈阳城西南六十里辽置广州金改为县属渖州元省 辽滨县 沈阳城西北一百八十里本佛涅国地渤海置东平府唐李世绩拔辽城即此辽为辽州始平军治辽滨县金贞佑兵乱时废 乐郊县 沈阳城东北隅今为军营
进城县 沈阳城东四十里今废 贵德县 沈阳城东南三十里浑河口西今为屯营 双城县 铁岭城西六十里在境外 清安县 开原城东北三十里今废 咸平县 开原城东北隅今废 庆云县 开原城西八十里有塔存焉 归仁县 开原城北一百馀里在漠州烽墩之北 铜山县 开原城南三十里俗传铜馆馹即古县址 元巡检司镇 海州城内今为卫治 哈思关 金州城南十八里旧有土城南北抵海横长十五里中有关口通馹路不知何代所筑今为南关铺 尧庆镇 义州城西三十里 辽西镇 义州城东四十里今废 东明王墓 辽阳城东三十里 捏吉白墓 复州卫城东门外 显陵 医巫闾山葬辽东丹人皇王突欲并萧太后世宗以人皇王爱医巫闾山水奇秀因葬焉 乾陵 医巫闾山葬辽景宗 建庙陵 医巫闾山辽景宗葬世宗萧后甄妃于此 平王墓 医巫闾山 耶律楚材墓 广宁城北三里 王荣祖墓 义州城南四十二里 辽太祖陵 在木叶山 木华黎墓 广宁左屯卫东北二十里又谓霸突鲁墓以一统志作木华黎墓者误未知孰是 李王墓 前屯城北四十里有大冢方十馀亩名世未详 大王墓 前屯卫城西北二十里名□未详
薛子曰昔人有言洛阳之盛衰天下治乱之候也园囿之兴废洛阳治乱之候也余于辽亦云夫辽必争之地也天下之治乱候于辽之盛衰而知辽之盛衰候于夷夏之兴废而知昔契丹窃据辽元建京腥风污染川岳閟精厄也久矣圣神廓清扫荡列圣长育涵濡第宅文物蔚然易视何其幸与人情自今思昔则感创益深废宫颓陵铜驼荆棘兴废之迹览者盖愤激于斯云且元人君臣抒谟毕志虽醲化懿网未齿乎上代抑其体国经物亦已粗具自非天厌夷德末路秽溷辽未有知今日否也嗟乎麦秀悲殷黍离愍周又岂独胡元然耶遵洪业者宜思所以笃其盛矣
◆杂志 流寓方伎
方伎
流寓
○方伎
谶纬术数神仙黄白之事儒者所不道然即术者预逆理乱于数十年之前随而验之若合符节而释老之徒往往踪迹诡秘表出视听之外此其逍遥玄晏亦有至妙至妙者存乎子夏曰虽小道必有可观者焉馀故录之以备百氏之一二焉
丁令威 初不知何时人学道登仙于太平府建波山后化鹤来归集于华表柱乃歌曰有鸟有鸟令咸去家千载今始归城郭如故人民非何不学仙冢累累
白仲理 辽东海州人隐徐无终山神仙传云合神丹成乃于山中作金五千斤以济穷民
三国
国朝
?三国
殷馗 辽东人善天文汉桓帝时有黄星见于楚宋之分馗言后五十岁当有异人起于梁沛之间其锋不可当至建安五年□ 据：距 前凡五十岁而曹操破袁绍天下莫敌其言果验
?国朝
张三丰 辽东懿州人名君实字全一号保和容忍三丰子生有异质龟形鹤骨大耳目须髯如戟顶作一髻手持方尺一笠一纳 【 纳：衲 寒署御之不饰边幅人名为儠□张日行千里□啖斗升或辟谷数月经籍典坟过目成诵洪武初至太和山修炼结庵玉虚宫久则猛兽不距鸷鸟不搏人益异之又入武当遍历诸山尝语耆旧云兹山异日当大显于时我姑于五龙南岩紫霄刈荆□拾瓦砾但觕创焉游扬州琼花观有题琼花一律诗语洒洒实自况也二十四年我太祖皇帝遣三山高道访于四方太祖御极遍诣名山天顺中赠为通徽显化真人先是元末居宝鸡金台观□世留颂而逝民人扬轨山置棺殓讫临窆发视之复生乃入蜀抵秦关武当或游襄邓间天顺未或隐或见问者专以□□仁义为言后往来于鹤乌山半年迄今不知踪迹】
黄袍老人 天顺中居盖州城外山坡小寺有道术修炼数年一旦鹤来乘之而去其地名伴仙山后人有诗云水色山光与不孤乾坤寥廓自踵炉此间莫道无多景只是红尘半点无
行荣 东宁卫人住广佑禅林经史子集无不究览尤深于声韵之学编注大藏释音宝镜凡十卷广搜远引咸有根据辛勤三十年而始成
连姓僧 盖州人成化间寿约百岁不计饥饱遇食则食不遇虽数日亦不食日与小儿戏于市遇旱祈雨辄应将死先告以时日果如其言后有人自南都来者道遇连僧计其日即死次日也人异之
赵喇嘛 义州城南范家堡人生而聪慧父母异之恐不能育舍入奉国寺为僧监军王翱巡边至寺见而大异之至京师西僧授以异术一语即解凡咒水愈疾飞符役鬼皆得其妙西僧以其术之有传辞归本国一日宪庙曰汝既精异术可试之乎喇嘛曰可宪庙曰朕欲云俄祥云霭布欲步云宪庙履之冉冉而起卒前一日奏上曰僧数尽不可留矣上曰欲棺乎曰止用一马一瓮耳如期乘马入瓮□之惟屦在次月使臣自潼关见之考其期正化形之始也
广璇 义州人姓何氏弘治间为白塔寺都纲有诗材至广宁谒都察院时赏莲花命赋诗即应声曰水底冰蚕慵作茧柔丝吐出绿荷茎暖风错送天机巧织就波心一锦栏
○流寓
辽盖古九夷之域昔孔子东西南北之人也然忧道不行于齐鲁宋卫之国而后喟然兴叹曰欲居九夷由此言之士之游者车辙马迹亦罕至焉汉末中原多故时公孙度据辽号令行于海外一时早见之士若管宁邴原辈始避乱依之今志所书者率居其半晋唐以后寥寥仅见国朝搢绅之士或以言触讳迁谪而来者亦若寄寓云旧志所载馀故仍之
汉
三国
晋
后唐
辽
元
国朝
?汉
管宁 字幼安北海朱虚人身长八尺美须眉少与华歆为友尝共锄菜见地有金宁挥锄不顾歆捉而掷之人以是知其优劣年六十丧父乡中哀愍其孤贫共赠赙悉辞不受称财以送终时天下大乱闻公孙度令行海外遂与邴原及平原王烈避乱辽东度虚馆以候之既见与度语唯经典不及世事避难者皆来就之旬日或邑遂讲诗书陈俎豆饬威仪明礼让非学者无见也由是度安其贤民化其德宁所居屯落会井汲者男女杂错争井鬬阅 【 阅：阋 宁乃买器分置井傍汲以待之来者知宁所为各相责不复鬬讼邻有牛暴宁田者宁置牛凉处喂养牛主大惭是以礼让崇于海表度死嫡子不立而立弟恭恭懦弱孽子渊有隽才宁曰废嫡立庶下有异心乱所由起也遂将家属浮海还郡其后渊果袭夺恭位自公孙度父子前后赠遗皆受而藏之既西渡尽封还之海中遇暴风船皆没唯宁乘船自若时夜风晦冥舟人尽惑莫知所泊望见火光趋之得岛既无居人又无火烬行人或异以为神之佑也当风暴时宁曰吾尝一朝秤 秤：科 头三辰晏起过必在此及还魏以宁为太中大夫固辞不受卒年八十四今祀辽阳乡贤祠】
王烈 字彦方平原人通识达道秉义不回以陈太丘为师与邴原为友时名闻在二子之右颖川苟慈明识人见烈器业遇人遂相友善由是英名著于海内时国主皆亲骖乘适烈弘馆畴谘政令察孝廉三府并辟皆不就会董卓作乱辟地辽东躬秉农器编于四民布衣蔬食不改其乐东域之人奉之若君时避乱在东国者多为人所害烈居之无恙乃使辽东强不凌弱众不暴寡商贾之人市不二价烈之惠也曹操累徵召不起以建安二十三年寝疾年七十八而终今从祀辽阳乡贤祠
逢萌 北海都昌人时王莽杀其子宇萌谓友曰三纲绝矣不去祸将及人即解冠挂东都城门归将家属浮海客于辽东萌素明阴阳知莽必败因遂潜藏及光武即位乃入琅琊劳山养志修行人化其德后连徵不起
国渊 子尼乐安盖人与邴原管宁等避乱辽东渊笃学好古常讲学于山岩士人多推慕之由此知名既还魏太祖辟为司空掾累迁太仆
?三国
邴原 北海朱卢人黄巾盛遂至辽东同郡刘政有勇略雄气公孙度欲杀之收捕其家政得脱度告县有藏政者与同罪政急往投原匿之月馀太史慈当南归原以政付之既而谓度曰将军欲杀政者以为己害今政去害除尚奚拘政之家度乃出之时辽多虎患原之邑落独无尝行得遗钱拾以系树此钱既不见取而系钱者愈多问其故答者谓之神树原恶其由已而成淫祀乃□之于是里中遂敛其钱以为社十馀年乃还南行已数日而度甫觉知不及追乃曰邴君所谓云中白鹤非鹑鷃之网所能罗矣曹操辟为祭酒
凉茂 山阳昌邑人也少好学论议常据经典以处是非太山多盗贼以茂为太山太守旬月之间襁负而至者千馀家转为乐浪太守公孙度在辽东擅留茂不遣之官然茂终不为屈度闻曹操远征邺无守备谓诸将曰吾以步卒三万骑万匹直指邺谁能御之皆曰然顾谓茂曰于君意何如茂答曰海内大乱将军安坐而讽成败曹公为天下诛残贼功德无二以民始安集未责将军之罪耳乃欲称兵西向则存亡之效不崇朝而决其勉之诸将皆震动良久度曰君言是也后徵还为魏郡太守
太史慈 子义黄县人少好学仕郡奏功曹有司以格章之故而为雠家所疾恐受其祸乃避之辽东北海相孔融闻其名而奇之数馈问其母及融为黄巾所围慈说刘备求援兵以解围孙策东渡以慈为建昌都尉慈猿臂善射弦不虚发尝从讨贼贼缘楼上行以手持楼棼慈引弓射之矢贯手著棼其妙如此
?晋
高瞻 子前渤海人英爽有俊才光熙中调补尚书郎永嘉之乱乃率数千家北依辽东崔毖 【 脱毖字 与三国伐慕容廆瞻固谏毖败廆署瞻将军称疾不起廆抚其心曰君之疾在此也君中州冠□宜痛心疾首枕戈待旦柰何以华夷介旦 旦：且 大禹出于西羌文王生于东夷但□志略何如耳岂以殊俗不可降心乎瞻乃辞疾笃廆深不平之宋该阴劝廆加害瞻闻其言遂以忧死】
?后唐
胡峤 同州却阳县令右 右：石 晋亡为辽萧翰掌书记随翰入契丹居复州周广顺中归著陷虏记
?辽
耶律良 习捻生于乾州读书医巫闾山学既博后补迁起居注进秩游赋捕鱼赋迁知制诰兼知部署司事奏请编御制诗文目曰清宁集以功迁南院枢密使事出知中京留守封辽西郡王谥忠诚
?元
月乃合 字正卿其先属雍古部徙居临洮之狄道金畧地尽室迁辽东祖把□马野□属徙静州之天山以财雄边父昔□吉□死国事赠辅国上将军恒州刺史庙号褒忠月乃合好学负气父死时年方十七奋然投冠于地曰吾父死国难吾独不能纾家难乎北见宪宗命赞卜只儿断事官事慨然以治遽自任政事修举岁壬子科民丁于中原凡叶儒者试通一经即不同编户著为令甲儒人免丁者实自月乃合始也性好施予尝建言立常平仓举海内贤士杨椿卿张孝纯辈分布诸郡号称得人
?国朝
朱善 字备万江西丰城人洪武八年廷试第一除翰林院修撰明年以家属不完请教于辽东十七年上思用老成授翰林待诏十八年奉旨校文礼闱撤棘之日升文渊阁大学士
刘观 直隶雄县人洪武己丑进士历升副都御史至户部尚书宣德间谪戍盖州
王涧 直隶华亭人主事宣德间谪戍盖州
缪让 直隶苏州人永乐中登进士第宣德间谪戍盖州
张衡 直隶上海人永乐乙未进士升监察御史宣德四年谪戍盖州
辛浩 湖广江夏人有学行正统间被谪于辽时郡庠生丘霁周正胡深顾能邵奎皆受学焉相继登进士第浩后卒于辽郡人张升挽诗云一朝乌府辞金豸十载红尘叹白驹无复生还辽海鹤岂期望绝武昌鱼芳名空著金闺籍事业深藏石室书痛杀故园慈母在白头犹自倚门闾
王俨 湖广人由进士历升侍郎廉静谨恪正德间忤逆瑾谪戍辽东侨居辽阳恩宥回
任良弼 山西平遥人由进士升史 史：吏 科都给事中逆瑾时谪戍于辽居数年诏还擢通政司通政
胡世宁 字永清浙江仁和县人由进士历江西按察副使时宁王宸濠阴蓄不轨聚天下亡命日夜谋为变威胁方面守宰贿结在朝权贵觊以逞其私在位者皆畏惮之世宁上疏言宁王自因刘瑾讨卫兵以来威势日盛剥害遍及于闾阎三司多被其钤束礼乐刑政不自天子出四方之事盖有可忧乞简才节威望重臣假以便宜之权俾兼提督巡抚之任以销隙寝谋于未形敕王自治其国勿干挠有司庶宗室有盘石之固而朝廷纾南顾之忧于是宸濠恨甚赂用事者中以危法逮捕之时世宁已迁福建按察使过家宸濠又嘱其党巡按浙江御史潘□并搜捕其家因潜行赴京投系诏狱系再经冬榜掠备至几瘦 瘦：瘐 死中外莫不怜之御史徐文华等咸讼其冤得减死谪戍辽东沈阳卫尝侨寓广宁训诲生徒学者宗焉后宸濠伏诛累官刑部尚书太子太保谥端敏
王时中 山东黄县人正德间忤逆瑾谪戍懿路日以教授生徒为事后复官累迁兵部尚书
姚祥 广东归善人历官按察副使正德中谪戍后复官
张伟 直隶吴县人历升郎中正德中谪戍后复官
崔璇 顺德府广宗人历官尚宝寺少卿正德中谪戍后复官
张玘 浙江按察司副使谪戍三万卫侨居盖州遂卒于此指挥陈标为葬于城北
刘济 真定府定州人由进士改翰林庶吉士任刑科给事中嘉靖三年谪戍铁岭矫 矫：侨 居宁远逾五载而卒
徐文华 四川嘉定人由进士大理寺左少卿嘉靖六年谪戍铁岭后以恩宥回籍
刘琦 陕西洛川人由进士兵科给事中嘉靖六年谪戍沈阳后以恩宥回籍
程启充 四川嘉定人由进士监察御史嘉靖六年谪戍抚顺后以恩宥回籍
卢琼 江西浮梁人由进士监察御史嘉靖六年谪戍三万卫后以恩宥回籍
叶应骢 浙江鄞县人由进士刑部郎中嘉靖十二年谪戍铁岭后以恩宥回籍
夏良胜 江西南城人由进士吏部文选司郎中升南京太常寺少卿嘉靖十年谪戍三万卫卒于宁远邸舍
张逵 浙江馀姚人由进士刑科给事中嘉靖七年谪戍铁岭卒于宁远邸舍
王聘 山东利津县人由进士任兵科给事中升河南卫辉知府因驾幸承天行宫灾谪戍辽东前屯卫以总督军门取用卒于古北口邸舍
黄正色 直隶无锡县人嘉靖己丑进士任南京四川道御史时有申 【 申：中 贵麦 麦：来 福等护送献皇后梓宫所遇需索民多困惫色愤激具疏弹劾福等衔之遂交构司理监诬陷谪戍辽东铁岭寓居锦州杜门谢客远迩慕其风者无不造庐优礼日以□子为业辽右多士咸师事之子学海登壬戌进士】
