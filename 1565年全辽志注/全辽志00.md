#全辽志
（明）李辅等 纂修
##●目录
叙
凡例
卷一
卷二
卷三
卷四
卷五
卷六
后序
校勘记

##●叙
校印全辽志叙
全辽志叙

###○校印全辽志叙
全辽志者，辽东志第三次之续修本也，何以明之。
辽东志始修于正统八年，成于弘治元年，续修于嘉靖八年，成于十六年。
卷首冠以始修及重刊诸序，而全辽志悉取而载之，此即续修之明证也。
嘉靖四十四年，巡按御史李辅病旧志舛讹脱落乃开馆编次，越六月而志成。
观其凡例，于旧志纲目多所更定，大异于前次之续修，故易名为全辽志。
此又可考而知也，辽东志与全辽志俱著录于明史艺文志所称李辅重修辽东志十二卷，即今本之全辽志。
卷首诸序仍用原本读者不知细检故以重修辽东志称之非别有一本也，辽东志传本甚少，
清代诸贤于全谢山外罕见称引惟全辽志则以钞本流传海内，各大藏书家多有之。
近年沈阳王氏在旧京得一明刊蓝印佳本当为初印。
北平图书馆亦藏有明刊本合以日本旧红叶山文库所藏，盖有三矣。
辽阳袁氏在旧京购得钞本。馀尝取与大连图书馆覆钞红叶山文库本互校之，
始知其职官一志大连本尚增多于袁氏本江宁吴向之先生又以所藏钞本互校，
则又增于大连本者甚多，例如：
巡抚袁氏大连两本俱讫于张西铭。
而吴氏本则增魏学曾以下十七人
又如巡按袁氏本讫于李辅
而大连本则增李叔和一人
吴氏本则更增蔡应扬以下二十八人
又如镇守总兵袁氏本讫于佟登而大连本则增王治道一人
吴氏本则更增李成梁以下十人
其中如李成梁凡两任总兵
吴氏本录至李氏复任时止
其它分守分巡兵备诸道及诸职官皆递有所增
大抵袁氏本为初修
故录巡按讫于李辅其后则有数次之覆印
每次覆印则递有增益
据铁岭李氏谱系
万历二年甲戌李成梁初任镇守辽东总兵官
十九年辛卯解任
二十九年辛丑复任
三十六年戊申再解任
又按吴向之先生明督抚年表
嘉靖四十五年辽东巡抚以魏学曾
继张西铭讫至万历三十七年九月
李炳凡十七人姓名皆与北平本合由是推知吴氏所据本之覆印其在万历三十六七年之间乎
是时，上距嘉靖四十四年初刊之日已四十馀年矣，然大连吴氏所据两本
祇可谓之覆印
不谓之重修
盖覆印时
仅将职官一志续有所增
其它则一仍其旧
持此一端证之故
知其非重修也
余所见之二本
皆于一简之内
讹误满纸
恐明刊本
即亦如是
是李辅所谓旧志舛讹脱漏之病
全辽志仍不能免抑尤甚焉
大连本缺第一卷
馀既按袁氏本为之钞补复
假大连本与袁氏本互校讹误多所
是正卷首旧序并为刊落以别于辽东志
高君韵涛
许君逵九复以辽东志勘其违异别作校记
附于书后
于是诸本之异同可以一览而得之矣。
辽阳金毓黻识

###○全辽志叙
馀抚辽之明年甲子秋，侍御近台李君奉命来按辽至则涤烦苛崇大体周历境内询民疾苦综核吏治又数条上便宜事皆中肯綮有裨实务边氓戴之闲尝语馀以辽志弗称将图新之未遑也又明年春馀以承乏晋贰夏官还朝而李君事亦报竣需代者弗至遂得以馀力搜往牒摭舆见统紊昭晦剔芜缀遗历夏徂秋而志告成以书来京师征馀序馀取而读之首图考次沿革次山川次赋役次边防次兵政次马政次职官次选举次宦业次人物次典礼次风俗次方物次祥异次故迹次杂志次艺文次外志凡十九篇篇各有论著以备经略以垂法戒其用心盖亦勤矣顾馀弗良于言曷足以序君之志然义弗得辞则为之说曰辽北拒诸胡南扼朝鲜东控夫馀真番之境负山阻海地险而要中国得之则足以制胡胡得之亦足以抗中国故其离合实关乎中国之盛衰焉然自魏晋以降其与中国离者什六合者什四至于辽金元而沦没于左袵腥膻之俗者几五百年盖其得之既难而守之尤难如此余尝读三史地志见其树规拓图画畛区野大州小邑交钤互鏁与内地埒维我国家混一函夏奄有万方穷陬遐壤咸置长吏星分棋列遍于寰宇乃辽独刬去州邑并建卫所而辖之都司何哉边鄙瓯脱之俗华夷杂糅之民迫近胡俗易动难安非可以内地之治治之也我圣祖鉴古今之变饬戎夏之防因其利不易其俗齐其政不易其宜恢疏网以顺民心奋武卫以摄虏气故其民安焉二百年来辽左之兵尝为诸镇雄人皆习虏轻敌而莫肯退畏者岂非以法令宽简人得自便而无拘挛顾忌之虑哉余昔来此观其地形察其谣俗乃知我祖宗计虑深远圣神之见可谓度越千古矣顾馀有所深忧者国家之建都与前代异往者汉唐之都皆在关洛辽在当时直边郡耳今国家建都燕蓟与胡接壤则辽为京师左臂所系尤重迨夫大宁失险山海以东横入虏地且数百里一线之途声援易阻此其地形之异势如此又近年以来习尚颇移法令渐密建设日广调发愈频夫法令密则巧伪滋建设广则气势分调发频则士马耗欲其利爪牙以捍腹心岂不难哉故密网裁而鱼骇罻罗制而鸟惊法令深而人恐究观地形民俗之异宜仰遡祖宗建置之深意则今日辽左之于国家其所系轻重与其固圉绥怀之策盖可睹矣往馀与李君计李君心尝忧之故今为斯志也盖有弘远深沈之思焉后之览者不独以其文焉己也。
嘉靖乙丑冬十二月
赐进士出身嘉议大夫兵部右侍郎
前奉敕巡抚辽东地方兼赞理军务都察院右副都御史
南郡王之诰撰

##●全辽志凡例
一今志事宜悉准旧志但冗者删之如郡名操法营图长编之类缺者增之如星野海道障塞马政之类其它损益咸是义焉
一旧志纲目近百今约为十九
一辽阳按临总会广宁抚镇驻节开原三面控夷独当重地故三城特用白书以别于他城
一海道之通塞辽人之休戚关焉故特详其里道沿革以备他日之考
一兵马十少四五而营卫仍以原数称盖军有定籍马有定额于法得清勾买补故悉存之
一旧志爵命使命今悉省去以职官概之其大者书其名氏爵里小者止列其衔有异常之绩者则书名
一宦业纪治行之善以风来世以世代先后为序若入名宦者则于传后见之不别立欵省赘也其世代稍近者虽善不书以俟论定
一人物纪与宦业例同
一风俗旧志甚略今加详焉
