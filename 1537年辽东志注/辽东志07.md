#●辽东志卷七
##艺文志
圣制
表
笺
经略
奏议
记
叙
诗
行
词
赋
###○圣制
诏辽霫等处故臣遗老
诏辽霫等处故臣遗老
洪武元年　是年冬元平章刘益等奉表来归诏曰朕承大统即皇帝位其年八月元君大去其国已而山之东西河之南北以及关陕内外文武军民不战来归中原境土一时皆定此实天意非人力也今年六月左副将军李文忠副将军赵庸遣使来奏五月十六日率兵至应昌府获元君之孙买的里八剌及其后妃宝册始知元君已于四月二十八日因疾而殂其子爱猷失里达腊数骑北奔天运之去昭然独念辽霫一隅尚多故臣遗老不能见几遣使一来而乃团结孤兵盘桓乡土因循岁月甚非善后之谋迩者高丽安南占城爪哇西洋琐里海外诸国犹能知天时审人事专使称臣入贡岂汝等之智所不及耶抑我师之未至耶兹专遣人以往果能审识天命倾心来归有官者量才擢用有业者各安生理朕不食言尔宜图之
###○表
元平章刘益归诚表
元平章刘益归诚表
圣明启运殆千载之难逢遐迩归心岂一夫之能抗非由人力实乃天时钦惟皇帝陛下大德有容至仁无敌乘弊于板荡栋挠之日开基于龙蟠虎踞之乡灵旗举而中原底平温诏下而遐方欣戴伏念臣益叨荣华要委质戎行援绝势孤誓死本期于君素力穷兵败舍生何让于子明然天道靡常人事不一故伊挚保身而去夏微子全祀以归周乃去就之明规由废兴之有数兹者盘桓辽海惭于涸辙之鱼瞻望京云痛若丧家之犬势因穷蹙计出仓皇谨遗右丞董遵佥院杨贤等航海朝天望风投款休兵待命希洞烛乎愚衷卖剑买牛乞放归于农亩
###○笺
慕容廆上太尉陶侃笺
太尉陶侃答慕容廆笺
慕容廆上太尉陶侃笺
明公使君毂下振德曜威抚宁方夏劳心文武士马无恙钦高仰止注情弥久王涂险远隔以燕越每瞻江湄延首遐外天降艰难祸害屡臻旧都不守奄为虏庭使皇舆迁幸假势吴楚大晋启基祚流万世天命未改玄象著明是以义烈之士深怀愤激切念廆受国殊宠上不能扫除群羯下不能身赴国难仍纵贼臣屡逼京辇王敦倡祸于前苏峻肆毒于后凶暴过于董卓恶逆甚于傕泛普天率土谁不同忿深怪文武之士过荷朝荣不能灭中原之寇刷天下之耻君侯植根江阳发曜荆衡仗叶公之权有包胥之志而令白公伍员殆得极其暴窃为丘明耻之区区楚国子重之徒犹耻君弱群臣不及先大夫厉己戒众以服陈郑越之种蠡尚能弼佐句践取威潢池况今吴土英贤比肩而不辅翼圣主陵江北伐以义声之直讨逆暴之羯檄命旧都之士招怀存本之人岂不若因风振落顿阪走输哉且孙氏之初以长沙之众摧破董卓志匡汉室虽中遇寇害雅志不遂原其诚心乃忽身命及权据杨越外仗周张内冯顾陆拒魏赤壁克取襄阳自兹以降世祖相袭咸能侵逼徐豫令魏朝旰食不知今之江表为贤隽匿智藏其勇略耶将吕蒙凌统高纵旷世哉况今凶羯虐暴中州人士逼迫势促其颠沛之危甚于累卵假号之强众心所去敌有衅矣昜 昜：易 可震荡王郎袁术虽自诈伪皆基浅根微祸不旋踵此皆君侯之所闻见者矣王司徒清虚寡欲善于全己昔曹参亦崇此道著画一之称也庾公居元舅之尊处申伯之任超然高蹈明智之权廆于寇难之际受大晋累世之恩自恨绝域无益圣朝徒系心万里望风怀愤今海内之望足为楚汉轻重者惟在君侯若戮力尽心悉五州之众据兖豫之郊使向义之士倒戈释甲则羯寇必灭国耻必除廆在一方敢不竭命孤军轻进不足使勒畏首畏尾则怀旧之士欲为内应无由自发故也故远陈写言不宣尽
太尉陶侃答慕容廆笺
自古有国有家鲜不极盛而衰自大晋龙兴克平崏会神武之略迈踪前史惠皇之末后党构难祸结京畿衅成公族遂使羯寇乘虚倾覆诸夏旧都沦灭山陵毁掘人神悲悼幽明发愤昔猃狁之强匈奴之盛未有如今日羯寇之暴跨蹑华裔盗称尊号者也天祚有晋挺授英杰车骑将军慕容廆自弱冠莅国忠于王室明允恭肃志在立勋属海内分崩皇舆迁幸元皇中兴初昌大业肃祖继统荡平江外廆虽限于山海隔以羯寇翘首引领系心京师常假寤寐欲忧国忘身贡筐相寻连舟载路戎不税驾动成义举今羯寇滔天怙其丑类树基赵魏跨略燕齐廆虽率义众诛讨大逆然管仲相齐犹曰宠不足以御下况廆辅翼王室有王伯之功而位卑爵轻九命未加非所以宠异藩翰敦奖殊勋者也方今诏命隔绝王路险远贡使往来动弥年载今燕之旧壤北周沙漠东尽乐浪西暨代山南极冀方而悉为虏庭非复国家之域将佐等以为宜远尊周室近准汉初进封廆为燕王行大将军事上以总统诸部下以割损贼境使冀州之人望风向化廆得祗承诏命率合诸国奉辞逆夷以成桓文之功苟利社稷专之可也而廆固执谦光守节弥高每诏所加让动积年非将佐等所能敦逼今区区所陈不欲苟相崇重而愚情至心实为国计侃报抽等书其略曰车骑将军忧国忘身贡篚载路羯贼求和执使送之西讨段国北伐塞外远绥索头荒服以献惟北部未宾屡遣征伐又知东方官号高下齐班进无统摄之权退无等差之降欲进车骑为燕王一二具之夫功成进爵古之成制也车骑虽未能为官摧勒然忠义竭诚今腾笺上听可否迟速当在天台也
###○经略
段文振征高丽表请汛扫突厥略
裴矩为高丽通使突厥上炀帝奏状
虞伯生请于海滨筑堤捍水为田略
陈思谦建言
武靖侯赵辅征讨建州诸夷纪略
贺钦驳展辽东省议
卢琼东戍见闻录
韩斌辽东防守规画
隋
段文振征高丽表请汛扫突厥略
文振北海期原人有膂力胆气过人性刚明识时务炀帝时为兵部尚书八年春正月辛巳大军集于涿郡为左侯卫大将军壬午下诏分兵十二道伐高丽文振遂督军出南苏道在道疾笃上表请速汛扫突厥其略曰　窃见辽东小丑未服严刑远降六师亲劳万乘但夷狄多诈深须访拟口陈降款心怀背叛诡伪多端勿得便受水潦方降不可淹迟唯愿严勒诸军星驰速发水陆俱前出其不意则平壤孤城势可拔也若倾其本根馀城自克如不时定脱遇秋霖深为艰阻兵粮又竭强敌在前靺鞨出后迟疑不决非上策也　后数日卒于师
裴矩为高丽通使突厥上炀帝奏状
矩字弘大河东闻喜人时高丽遣使先通于突厥启民不敢隐引之见帝矩因奏状曰　高丽之地本孤竹国也周代以之封于箕子汉世分为三郡晋世亦统辽东今乃不臣别为外域故先帝疾焉欲征之久矣但以杨谅不肖师出无功当陛下之时安得不事使此冠带之境仍为蛮貊之乡乎今其使者朝于突厥亲见启民合国从化必惧皇灵之远畅虑后伏之先亡胁令入朝当可致也
元
虞伯生请于海滨筑堤捍水为田略
畧曰京师东濒海数千里北极辽海南滨青齐萑苇之场海潮日至淤为沃壤用浙人之法筑堤捍水为田听富民欲得官者合其众分授以地官定其畔以为限能以万夫耕者授以万夫之田为万夫之长千夫百夫亦如之察其惰者而易之一年勿徵也二年勿徵也三年视其成以地之高下定额于朝廷以次渐征之五年有积蓄命以官就所储给之以禄十年佩之符印得以传子孙如军官之法则东面民兵数万可以近卫京师外御岛夷远宽东南海运以纾疲民遂富民得官之志而获其用江海游食盗贼之类皆有所归　议定于中说者以为一有此制则执事者以贿成而不可为矣事遂寝
陈思谦建言 时谦为监察御史
辽海延袤千里地高气寒水甘草美无非牧养之地宜设置群牧使司统领十监专制马政并畜牛羊数年之后马实蕃盛或给军以收兵威或给站以优民力牛羊之富又足以给国用非小补也
国朝
武靖侯赵辅征讨建州诸夷纪略
建州三卫女直东方黠虏也其地东南接朝鲜界南接三江月虎城东接毛怜七姓野人黑龙江奴儿干诸夷东北洎北率皆海西四百馀卫野人女直西北泰宁夫馀朵颜三卫建州实处其中与诸夷势相联络掎角而又五岭喜昌石门险隘人不得并行骑不得成列虏人视为咽喉永乐间开原降虏杨水答户者率数百骑往奔之其党滋盛文皇靖难之初不即加兵姑事抚绥自后桀骜为边□边将弗能制一岁间入寇者九十七杀掳人口十万馀宪皇震怒乃兴师问□以武靖侯赵辅总六军都督王瑛柯忠副之太监黄顺监督少监张璘副之左都御史李秉提督佥都御史张岐都储监察御史孙珂崔让吕□边□纪功督阵都督王铨都指挥韩斌黄钦领奇兵辽东副总兵裴显左右参将孙璟周俊各领所部兵都指挥杨屿柯忠等分部伍督运饷率汉番京边官军伍万馀众以成化丁亥秋九月二十有四日分道并进左掖出浑河柴河越石门土木河至分水岭右掖由鸦鹘关喜昌口过凤凰城黑松林摩天岭至泼猪江中军自抚顺经薄刀山占鱼岭过五岭度苏子河至古城期以是月二十九日会兵时朝鲜亦遣中枢府知事康纯鱼有沼南怡等率兵万众助顺乃捣贼巢虏众望风遁擒斩俘获虏酋指挥苦女等以千数贼属辎重无算返旄倪收其被虏万馀时积雪盈野乃整兵凯还遗孽指挥张额的里率其妻子赴军门乞降曰天威所加不敢复作反矣朝廷怜而释之
贺钦驳展辽东省议
往年东人屡欲展辽东省夺三汊河之北老虎林谓其地沃饶且自广宁至开原甚近虽贤明重臣亦往往惑之先生闻之叹曰　今日视祖宗时强弱如何民不聊生仓廪空乏守其见在者可矣奈何为此好大喜功之事以杀吾边人乎且东人之所不安者患在无政以养之耳非患地之狭也或者劳力而成为利几何而兵连祸结宁有已时况时诎举嬴尤古人之所深忌者
卢琼东戍见闻录
夫辽阻山带海诸夷环微而居自宁前东抵开原曰三卫逐水草无恒居部落以千计而朵颜为最自汤站抵开原曰建州毛怜海西野人兀者皆有室庐而建州为最开原北近松花江者曰山寨夷亦海西种类又北抵黑龙江曰江夷俱有室庐而江夷为最三卫契丹阿保机遗孽也自宁前抵喜峰近宣府曰朵颜自锦义历广宁至辽河曰太宁由黄泥凹逾沈阳铁岭至开原曰福馀其俗喜偷常入北漠盗马三四人驱千百匹善剽掠即杀人寇抄髠其发以自标性贪黯边人以酒若贷啖之执而杀之兹故报复抄虏无宁时一遭锉衄数十年不入其地若诚信抚之不劳兵而易戢也建州毛怜则渤海大氏遗孽乐住种善缉纺饮食服用皆如华人自长白山迤南可拊而治也海西山寨之夷曰熟女直完颜后金之遗也俗种耕稼妇女以金珠为饰倚山作寨居黑龙江者曰生女直其俗略同山寨数与山寨雠谷百十战不休近砦酋与和难平其曲直以马牛羊段云诸夷皆善驰猎女直建州多喜治生三卫则最无赖也江夷之外曰阿哈娄得诸种自相雄长矣唯国家设六边以驭胡唯开原历兴中大宁抱虹螺跨独石以达诸宣府自宣大迤西直抵目肃势如率然首尾相援天设之险而创造之艰也永乐初有渡江之役兀良哈效顺遂捐之以兴中大宁掣大宁都司治保定于是虹螺白云之北因而失险退守锦义宁前喜峰三屯密云白羊以达居庸自是宣府左臂受湩卢龙后背伛偻辽之襟吭倾哽诸陵亦时警严烽矣夫不复兴中大宁则宁前一扼地耳自潮河川喜峰口以窥卢龙则滦平搔然矣自黄花白羊则诸陵震惊矣宣府之外藩因之日拆也言而至此未尝不致叹其失之之易而惜其复之之难也后之君子其尚念吾言哉
韩斌辽东防守规画
建州虏营昔居房州去边月馀程永乐间虏酋李满住者款塞求近边种牧乃即苏子河与之虏骑数来去大肆抄掠边吏不能支成化丁亥讨平之越戊子斌任副总兵献防守规画为堡守之自抚顺而南四十里设东州堡东州之南三十里设马根单堡马根之南九十里设清河堡清河之南七十里设鹻场堡鹻场之南一百二十里设靉阳堡烽堠相望远近应援拓地千里焉
###○奏议
巡按御史李善奏复辽东边事疏
都御史潘珍巡按御史朱孔阳会奏裁革内臣疏
翰林院修撰龚用卿户科给事中吴希孟会陈边务疏
苑马寺卿冯时雍马政奏
巡按御史李善奏复辽东边事疏
切见辽东边事疲敝臣至辽阳开原询及故老皆云宣德年间本镇初无边墙时唯严了望远烽堠海运直通辽阳铁岭以达开原故开原城西有曰老米湾者又旧行陆路自广宁直抵开原三百馀里先年烧荒东西兵马会合棋盘山东北至开原平顶山中有显州废城辽之中京肥饶之地不下万顷自毕恭立边后置之境外迩来三卫夷人肆意南侵渐入猪儿山老虎林辽河套等处假牧潜行伺隙入寇边方为害甚于昔时且沿边地多平漫土脉咸卤递年春秋征夫四五万名粮饷万石无益边防徒劳人力初计所恃者辽水为险也夏旱水浅虏骑可涉冬寒氷冻如履坦途抄掠人畜不敢耕牧遂致田野荒芜边储虚耗仰给京运且今道路隔阻辽河又兼盘山牛庄低洼天雨连绵水辄泛溢行旅阻隔万一开原有警锦义广宁之兵何以应援且辽东孤悬一方番汉杂处辽河失守则辽阳不支辽阳不支畿辅之地岂能晏然也哉臣虑及此不能不为之寒心也计今开复旧路墩空城堡了守官军往来道里可减三之二其山泽之利舟楫之便肥饶之田岂胜言哉又以形势大略言则锦义为西路广宁为中路辽阳为东路开原为北路酌量远近联络声势随机应变彼此相援诚如常山之蛇首尾相应边疆可拟盘石矣一原设各城沿边墩台自广宁起至开原平顶山止延袤八百馀里该墙一十四万四千丈墩台二百六十五座了守官军一千五百四员名若以新展垣墙算过三百馀里共墙五万四千丈沿边该设墩台每二里立墩一座共台二百五十座大台五十座小台一百座馀下墩台一百一十五座一开原地方平顶山墩起至广宁地方棋盘山墩止沿边按马营堡二十处共操守马步官军舍馀四千一百八十一员名一今新展城堡止用五座立二所三站腰脚台四座
都御史潘珍巡按御史朱孔阳会奏裁革内臣疏
嘉靖己丑会奏辽东镇守内臣永乐间始于王彦彦父萨理蛮率众内附从征所向有功因赏王彦以抚东夷监枪内臣始于宣德三年太监杨宣管收神枪开原分守监臣始于正统二年改杨宣以充任以后遂成故事相沿差委本镇密迩畿辅僻在东隅军民馈饷全仰挽运不满千里而内臣三员其何以堪且监枪所司止于一事又与镇守同居一城原领枪铳多给城堡自有主者知所慎重所谓监督不过簿书册籍会计数目耳开原虽称要害而逋逃困于徵求精锐销于剥削行伍凋惫屯堡空虚且又监丞参将朝夕共处嫌隙易生见有异同动失机会况夫承平既久国势日张原无宣大之虏情幸有马巿之系束抚剿苟得其道控制或可无虞官多民扰在在为病而穷边尤甚镇守之设无补地方之安危徒费岁月之供亿以上各官所当裁革兵部议覆是年革去监枪及开原分守镇守仍旧
翰林院修撰龚用卿户科给事中吴希孟会陈边务疏
题为陈边务固边疆以图长治久安事臣等奉命诏谕朝鲜于辽东地方往来经历凡人情土俗安危利病见之颇真知之颇熟谨以有关地方者摛为五事伏乞详议施行
一增筑边城以备虏患访得辽东地方自广宁至开原旧有陆路不过三百馀里洪武永乐年间海运边储船只直抵开原今开原城西有地名老米湾是也正德年间始立边墙故沿河迤里随河之湾曲筑垒设墩延长八百馀里致将河套之利委弃城外为寇贼之资达虏肆意南侵深入腹心诸墩台瞻顾不支涣散不一窃谓自广宁至开原旧路宜因时修筑以八百里之兵力为三百里之守则用力专以八百里之城垣守三百里之地则地形简专则不分简则日见地有馀利人有馀财兵有馀勇算之上者也
一疏通水利以奠民居窃见辽东一镇颇称沃壤惟平原易地强界未明平冈深谷地形莫辨旱则赤地千里涝则漫为江湖一遇霖雨则麦田禾亩皆为车辙马迹伤残稼穑实可寒心至如盘山高平沙岭三处地形尤为高燥居人三五成群坐守一壑待哺涓流时若亢阳作□则将取水于数十里之远看得镇城及屯堡等处见有低洼去处水流成迹可加疏浚使远近相接大小相通流入大河不致阻塞如或河流隔远难以导引俱令疏导归之下流则旱有所潴涝有所泄矣
一议复海运以贻远谋访得辽东地方绵花布疋取给于山东由登莱海船运送风帆顺便一日夜可达辽东旋顺口由是每年给散布花颇得实用近因正德初该府具奏暂解折色较之原领本色仅可当半照得原题止为风波损坏船只而不知致覆溺者每见辽东木植贱多□为贸易且驾使之徒□摄之职不行用心亦或不保不知风波之患不独海运为然漕河时有之岂可□□吹虀况今辽东金复海盖四卫山氓亦各有船往来登辽贸易度活就令撑驾宫船转运花布给与脚价编为号数则彼无私通之罪吾有公输之偿壮军气实边镛矣
一查处军民以实行伍访得辽东军士守城十二屯田十八操司缺军屯田佥补在卫□绝原籍佥解近年以来名虽在册军已逃亡其间故绝者已经开释乃借马军之馀丁以抵补久逃者不敢开粮却捏纸上之诡名为见在盖由清勾之法废而处补之无策故也伏乞敕下抚按选官清查逃故者明报在册在册者籍名不差则清勾有据粮饷不虚又访得辽东四方无赖之徒投报寄籍入自在安乐二州都司各卫经历司一姓报名数姓影射一丁在册数丁安闲今此流民居辽东之地种田衣食独不干辽东之事乎乞敕下抚按查考年力家产省令告补逃故军役如不愿解发还乡则军伍无缺民无游食矣
一清理马政以便人情访得辽东桩朋马价银两本为贫寒官军一时死马难于买补不知纳银之数有定限而倒死之马无定期马死已买数年而银未得实领者有之调操官军更替回卫者有之况法久弊生侵渔射猎边军困苦加此马价马死价未得领又焉用此追银为哉乞止其徵追马死令自买补如果贫难连年马死三次将进贡夷马或苑马寺孳生马匹给与则军不苦于追征马不限于拖欠矣
苑马寺卿冯时雍马政奏
题为祛宿弊遵旧章酌时宜以蕃戎马事臣查得永乐四年始设辽东苑马寺管辖六监二十四苑本寺正卿一少卿二寺丞四主簿一监正监副各一录事一每苑圉长各一调编恩军四百六十馀名不知何年一并裁革今止存永宁一监清河深河二苑其恩军并种马因无额数故绝逃亡者无清勾补伍之益倒死种马者无补还原额之文遂使殷实者反无追陪之虞贫难者多负科驹之累至于前项裁革监苑牧地册籍不存界至无考查得弘治十三年差主事黄清将草场通行丈量共计三千七百六十二顷一十七亩三分派拨军馀领牧立碑存照奈何地接盖复屯种军馀于前项清出之数陆续侵占千馀亩连年互相告争今若不查成法荡尽臣谨条为十事优乞裁议施行
一查侵占以复牧地欲将主事黄清查过之数履亩丈量就令伐石立碣高筑封堆永为遵守
一定种顾以责成效查得本寺先年清出牧地三千七百六十二顷一十七亩三分清深二苑见牧种马并驹骡合三千九百二十七匹头总两苑所牧不及一苑之数合无于清河苑定拟二千一百匹深河苑定拟一千九百匹倒失者买补齿老者变易不许拖欠以亏额数永为遵守
一酌时宜以定军牧欲查将两苑各户上中人丁每五人为伍共攒一槽领养骒马四匹搭配儿马一匹拨与馀丁五名贴养遇本槽种马倒死及亏欠驹子十人均派陪补一则杜其抵换盗卖之弊一则宽其陪补价值之难
一沙汰驽马以易良种欲查将两苑种马齿老瞎瘸及瘦损飘沙并驹子短促缩小者估计时值令本军变卖价银纳官其种马照依今拟定数目缺少者动支相应银两辏前马价定买四尺以上儿骒马匹务足额数验印给发永为种本
一除均徭宽陪补以免逋逃查得本寺及监苑岁用银两通共五百二两三钱但各军馀丁多系养马身役每年轮当寺厅监苑力差贴并伙食轮当小甲倒死亏欠买补马匹是以一人之身当此重并之役故逋逃日众亏欠日多至于倒死马匹查系年老及有膘息偶患急症者系儿马令本伍十人均派银七两骒马五两各纳官辏银买补系别项倒失者仍追补还官骒马宽为二年一驹亏欠者追银三两连生两驹者将一驹准后亏欠数
一置马厩时聚散以保蕃育查得二苑军馀率皆依山近水任意住牧日夜不收至于秋冬水冷草枯风气峭寒往往生病倒死合无将近苑军馀各照本伍伙盖厂房以远就近以寡就多俱令四月以后日出撒放日入收回自十月以至三月俱令各伍攒槽喂养逐日点闸如有瘦损比较罚治
一定储畜以便抹饲拟力差以免重并臣查得二苑军馀九千九百二十名前定拟种马四千匹每千匹正养贴养法当用军馀二千名通共八千名监苑应当力差人役岁用二百五十三名馀剩空闲一千九百二十名除一千名每名纳银五钱备买马价馀剩九百二十名应当力差如此则头项各别而差徭不至重并储蓄有备而马匹必至壮长矣
一清查逃绝以补缺伍臣查得自永乐四年开设监苑充发恩军四百六十馀名今该监止实在恩军三百一名尚缺一百五十九名卷案既已不存清册又无填注以致军伍空缺领牧乏人乞敕该部查将永乐年间原充发恩军及草场地亩种马各额数清册发下本寺查对仍限一年一造示为定规
一张设官吏以便点视承行大抵欲照陕西事例量复寺丞一员驻札永宁监督令监苑等官点闸马匹主簿厅吏典乞拨给一名承行如此则任官有督责之效职官无代吏之嫌矣
一时俵给以存种额臣切以朝廷设立监苑正为边方紧急声息俵给骑操之用但骡本常存则孳生有地齿岁不及则骑操易损二者乖违马政之蠹也查得嘉靖九年义州报到声息一时缺官骑操遂将该监种骒儿马一概俵给后虽买补顶补终难齐一合无今后自定拟种额之后驹骡必待四岁以上方许俵给骑操不得将种马一概俵去夺种本以救目前断群盖以求蕃育计之左而谋之拙斯马政之所以不振也
###○记
张盖州耆德记
石塘曾公生祠碑
张盖州耆德记
翰林学士 江西解　缙
天朝取四海跻隆平辽左独不烦兵革守土之臣籍其民吏戎马图上要害顿首入朝而又在元亡之后一年岂非纯德之人顺天命而有全德者哉是以太祖高皇帝皆因而任之使守兹土往往蕃祉崇寿老子长孙善使令终享其富贵皆非偶然者也若金州卫指挥张翔为言其祖父良佐山东沂州人也仕元为行中书省右丞率兵驻居辽东得利嬴城洪武四年辛亥始奉图籍内附受赏诏即以为盖州卫指挥盖州古之盖牟城也地颇寒苦而当要冲渡海往来必经此辽东恃此为重镇良佐治之馀四年抚循其人甚有威惠太祖闻之召见慰劳赐赉甚厚且有诏奖谕以久官斯土素善抚循复归盖州洪武八年己卯纳哈出引兵寇城下即率兵邀击之于杓子河大败俘馘之拥入水者无算论功为最二十年丁卯屡出与乃儿卜花战于火焰山等处皆大歼获降附相属二十五年壬申调复州卫掌卫事其治如盖州复出塞征讨得病还始以翔入见太祖悯其老病不能造朝慰谕即许代其职仍掌复州卫三十一年戊寅调翔金州于是翔亦嗣守十有六年矣其祖父与家属八十馀口遗其老于盖州尚康强无恙也翔之父讳时洪武七年入朝为散骑九年随信国汤公征讨雪山还以功获赏省亲辽左不幸病卒翔其子也勇毅而好文且自以世富贵敦诗书谨交游慕贤士也请馀纪其乃祖之耆德将归以为寿馀职太史尝以辽左归附之美大书特书藏之金匮勒之贞石以歌颂圣朝之美于千万年而复为之记如此俾张氏子孙世守盖州之德将必有盖州之寿与福以无忘圣朝之恩与国咸休于千万年
石塘曾公生祠碑
浮梁卢　琼
尝谓君子立功之道有三正志定略仁及众也书曰难大考翼不可徵定乱难也而况仓卒之变乎维忠以正志耳又曰人倚乃身迂乃心安民难也而况远迩一致乎维智以定略耳又曰式敷民德永肩一心民怀难也而况去思乎维仁及众耳三者有一焉皆足以树勋建名而况兼之乎此辽之人所以生祠公也公代巡兹土辽阳戍卒以抚臣革之贞厉其穷凶者猬集为乱登陴而闭门涣无统纪公时自南卫闻变单骑入城谕之祸福众心以定盖示包荒用冯河缓穷追之噬散吠声之党焉耳乃上疏曰群酗干纪保无他志愿宽斧钺以开其悔制曰可既而广宁抚顺相继以逞公密布而阴侦之一无测识者三城首恶同日而俘盖释壮颀受濡愠将欲刑故宥过使终无咎焉耳复上疏曰倡为乱略止此数夫愿宥其它以安反侧制曰可实维忠荩可嘉锡乃崇阶吁数百里之乱起于一旦声色不动而东顾之忧以纾非忠以正志乎先是羽檄旁午朝议咸咈或谓此而不讨恐酿藩镇之乱公曰否非淮西泽潞比也或谓遣使招安且觇徼竞公曰否非淳化两川比也由是锋镝之祸息而疆境赖以全活者不啻千万计供亿之费省而公私赖以不困者亦不啻千万计吁以东人震惊仰望之私谈笑而挥之使背帖于席非智以定略乎宁远辽之咽喉东西络绎昼夜不息苟举措一失受祸比他卫尤剧征讨则有毁体裂肢逃山逾海之戚遣使则有负曳鞭挞鬻产巿婴之忧今耕者而餐曰公食之也织者而裳曰公衣之也父指其子祖指其孙曰公活之也非仁及众乎其师生父老相率而吁于守备陆继宗备御袁东旸鸠木砻石立祠于学宫之西偏貌公之象而徵文于琼或问曰生祠古欤曰古也礼也义也公悯无辜之民横罹夷斮不计死生祸福以身任之力请于朝而得免义也民受公之恩非直于旦暮见公之容而思之又欲使其子若孙皆知所自礼也礼以义起古之道也昔文潞公泽及天下洛人生祠于资圣院张文定弭盗一方蜀人图像于益辽之祸起于仓卒深浅成败不可测而文定自外入又得伸缩自由公视之又难也而公才望日隆安知不为潞公祠公讳铣扬州人石塘其号也时工未及半守备李臻至不数月告竣皆其劳也
###○叙
医闾先生集叙
医闾先生集叙
李承勋
予昔从伯氏世卿于大崖山中读书至古之学者为己大崖慨然叹而问曰今天下有若人乎予未能对复叹曰白沙陈先生公甫医闾贺先生克恭真其人也吾将焚举子业从之游越数载还自白沙称其绪论以为人心通塞往来之几生生化化之妙有非见闻所及者必深思而自得之未易言也白沙之学以自得为宗吃紧工夫全在涵养端居静坐不为私妄间隔则心虚气灵天理流通大本立矣喜怒未发而非空万感交集而不动舍是而滞碍于形器支离于占毕力愈劳而心愈乱不足以语道矣故其时云吾能握其机安用窥尘编先生之学亦出陈氏在谏垣时闻为己端默之旨笃信不疑谢病归构小斋读书其中随事体验未知其要潜心玩味杜门不出者十馀年乃见实理充塞无间化机显行莫非道体事事物物各具本然实理吾人之学不必求之高远在主敬以收放心勿忘勿助循其所谓本然者而已故为臣必尽其忠为子必尽其孝推之家庭里閈间冠婚葬祭服食起居必求本然之理而力行之久久纯熟心迹相应不期信于人而人自信有边将扑杀献绩者见先生即吐实曰不忍欺也城中乱卒焚劫不入其坊人扶先生往谕之众见即罗拜而泣曰吾父也遂解散待罪城赖以全非盛德能至是乎尝并而论之二先生之学均于为己白沙资质高明而虚静涵养之益为多故所见高妙至其德立道尊体任自然从容和易不事矫饰不善学者见其暮年气象之可亲而不知其早岁自治之甚力惮深思而欲径造自然怠克治而欲妄效和易故多流于放荡先生性本笃实其学主于躬行循循然自下学始法地之下以固其基法地之广以聚其业如是而自治如是而诲人如是而始如是而终笃实之积光辉发越桀黠者心服而献诚叛乱者醉德而革面予昔抚东土访先生之闾见其子乡进士士咨文行不忝所生又闻有老门生百户胡深者亟欲招致匿不肯见先生之风高矣远矣今夏士谘辈录先生言行若诗若文若奏议共若干卷遗予于戏先生学本不可以言语文字求今先生往矣舍言语文字何以见先生之心谨序而传之先生讳钦世为定海人以戎籍隶辽之义州卫登成化丙戌进士任户科给事中养疾回隐居医闾山下克恭其字也辽人无老少贵贱至今称为医闾先生云
###○诗
辽城望月
纪辽东
题琼花
高丽平州中和馆后草亭
婆娑道中
过盖州纪兴
冬至寄广宁傅司谏
广宁怀古
开原郊行
考试漫成
幕府新迁
徐东岩程初亭刘北郭九日联句
西山令草堂
辽城望月
唐太宗
玄菟月初明澄辉照辽碣映云光暂隐隔树花如缀魄满桂枝圆轮亏镜彩缺临城却影散带晕重围结驻跸俯丸都伫观妖氛灭
纪辽东
隋炀帝
辽东海北剪长鲸风云万里清方当销锋散牛马旋师宴镐京前歌后舞振军威饮至解戎衣恨不徒行万里去空道五原归
题琼花
张三丰
璚枝玉树属仙家未识人间有此花清致不沾凡雨露高标犹带古烟霞历年既久何曾老举世无双莫漫夸便欲载回天上去拟从博望借灵槎
高丽平州中和馆后草亭
李　晏
藤花满地香仍在松影拂云寒不收山鸟似嫌游客到一声啼破小亭幽
婆娑道中  
元 阎长言  
泉源疏地脉  
田陇上山腰  
败石平危径  
枯柴补断桥  

过盖州纪兴
都御史 马文升
烟雾初消海峤端荒陂寒水与天连山光杳霭飞凫外秋色参差落雁前田野欢呼瞻使节讼庭空寂长苔钱从容事毕还朝日韶舞声中觐九天
冬至寄广宁傅司谏
巡按御史 刘大谟
岁晚惊流水天涯慷慨深飞灰传淑气残火伴孤吟紫极通明汉白云隔翠岑不才无寸补惭愧欲投簪
广宁怀古
刘成德
衰草闲仙洞清云冷誓台舆图连朔漠烽火静尘埃水自胡沙出山从故国来戍楼钟罢晓笳鼓递悲哀
开原郊行
李承勋
融融春色课锄犂绝塞孤危强自支独喜连城同复日正逢明主中兴时泽消积雪鸿初集帘动微风燕未知忽报呼韩来纳款人心原不隔华夷
考试漫成
刘　訒
辽海东风散晓寒杏花光艳满台端欣逢士集开方盛怕报春归落未残香入布袍偏缱绻影随松盖共团圝公馀忽忆当年事十里红霞送目宽
幕府新迁
周　叙
万山环合趋辽左一水萦纡绕镇东礼乐宫墙弦颂里甲兵樽俎笑谈中权专节钺三千里身愧麒麟第一功振武崇文原有自百年恢复仰皇风
徐东岩程初亭刘北郭九日联句
边州秋净海天宽佳节重逢漫作欢云日萧条飞北雁风尘流落系南冠八年九死霜前泪万里孤臣塞上寒少壮从军今白首茱萸愁向醉中看客里虚逢重九节奔波垂老海之滨世情稍稍秋云薄野色丛丛露菊新霜重尚馀黄叶树尊空不见白衣人登高西望多乡思眼暗襄平万国尘载酒登高西日落东牟遥阻望乡台故园菊对峨眉冷异域尊当蒲水开云里哀鸿高复下沙头落鹭去还来淹留坐惜年光转客思萧萧物自摧
西山令草堂
原任郎中 石洲叶应骢
出郭西行二里馀小山碧矗谪仙居洗心林外三溪水适应言前万卷书有日果还苏武节无人更葺管宁庐高情惭愧张公子千载遗文想故墟
###○行
墉鼠行
墉鼠行
襄平张　升
张纲不畏狼冯妇不畏虎胡为举世人独畏穿墉鼠鼠爪岂如虎爪强鼠牙不似狼牙长虎在深山狼在野尔鼠何得居高堂太阳当空稍退避敛尔身形藏暗昧黄昏末及暮云横即肆奸同殊得志掉头瞋目步如飞呼曹引类趋庭闱厨下先餐供祭肉架间复啮及时衣翻盆覆钵贪饕甚东馆西轩游已尽粉墙画壁任穿窬蹑合登台谁复禁有时忽到绣床边并头莲叶枝枝残金针彩线不知处双鸳拆作孤飞鸾有时潜入书房里万轴牙签尽销毁瑶琴锦瑟无寸弦图画珍藏半凌替有时侵入箧笥中吴绫蜀锦纷于蓬湘浦云笺皆失素粉囊脂盒馀残红太仓岁积千种粟留待荒时备饘粥尔心那解识天心晓夜侵渔未知足嗟尔鄙鼠欲何为虎狼犹有束缚时一朝王母生嗔怒大纵狸奴捕捉之健儿纷纷捣巢穴火焚水溺穷搜索丞相忧怀自此纾廷尉按问尤深责尔身己见喂饥猫尔子尔妇将焉逃臧获怒尔常切齿磔尔皮骨燃膏脂人性何尝殄天物尔独于人大肆毒世间好恶本同情何处偷生改营窟
###○词
兰英碑词
兰英碑词
都御史 西平李　贡
兰英盖州人成化初调广宁操备厕役欧总兵信九年春胡虏掠小黑山报至英随欧追虏出境虏因风举火我军溃欧马中箭死追益急英曰主将三军司命即欧公死如大众何乃以所乘马拥欧驰归英遂遇害时欧以规罪故不敢为英表扬之今三十三年矣予行宪至盖州而哀之乃刻石于墓而系以词曰有明之盛兮边守为严犬羊穷伺兮匪日匪年乘间窃掠兮飞扬胡尘得报追逐兮将卒鼓行胡虏得利兮纵火用兵主将马踣兮贯矢于膺呜呼危哉天地反复兮星辰易位山川崩沸兮雷霆为溃何此心之耿耿兮指本初而不背审此身之当死兮明章大义嗟主将之司命兮国体系夫重轻羌纤微之摧辱兮怛何用夫微生我骨可断兮沟壑是横我血可涂兮原野是腥独主将之不可死兮皇鉴予之衷情固铢称而寸度兮夫何瞬眛而难明将卒之两全兮信仓皇之所难矧锋镝之在前兮固不可从容而盘桓委马以奉主兮冀纵辔而生还岂厮役之受恩兮欲图报而难殚慨羊斟之御主兮抽宿昔之恨端乃恋恋于杯羹兮竟致主于凋残顾仓卒之所处兮在恩义为兼尽人孰无死兮要能处死之为正重国体于丘山兮匪私情之是狥孰谓厮役之琐琐兮有此忠诚之至性何堂堂之缙绅兮反临危而徼幸自归骨于兹山兮已三纪其有馀神飘飘而上征兮饮沆瀣而康娱朝揽辔于扶桑兮夕弭节于少皡之墟俯永世一息兮侔真烈以为徒嗟恩典之未及兮在世道为何如周崇死难兮有门关以及孤汉宠死事兮纷印绶之累累兹固观风者之责兮对荒坟而忸怩聊树碑以刻词兮慰忠魂于杳微
###○赋
具瞻亭赋
具瞻亭赋
刘　琦
戊子之秋九月旁死魄莪峰公与客登医闾之山休于盘石之上俯瞰沧海仰止丹崖览东辽之形胜想重华之肇封升降峛崺四望垣埢顾谓客曰美哉山河即此可以对景矣又奚必陟绝然之𡽱巅哉乃即其处作具瞻亭斥粉饰之施戒雕琢之工无积日之久土木之穷匪曰驰骋纵目实可省俗观风故赋其事爰以美之瞻斥西山之岩岩兮磨云汉之苍苍堆烟岚之迭翠兮溥盘错于淳庞列诸峰之罗立兮如剑戟之森鋩崔嵬万仞环抱六重势同插架秀压居庸中孑然之突出兮作西土之梵宫卧霏霏之烟霄兮若鹤飞之崆峒聆哀壑之呼号兮响幽涧之石淙北瞻沙漠南望蓬瀛孤竹西联鸭绿东潆俯三韩兮跨长城控九夷兮拱神京带辽水兮激澄清至夫封□白云桮棬虹螺并泰岳列嵯峩基托医闾兮伟地理星分箕尾兮焕天文邻仙人之洞兮践□草之香熏通圣水之地兮盼绉波之绣纹俯吕公之嵓兮袭□草之芳芬瞰东丹之台兮馀万卷之典坟若其凫鷖振鹭颉颃飞翀佳木异卉高低葱茏耸飞阁倒乔松悬瀑布而长空西风急而暮山紫北雁尽而山叶红良辰不再胜概难逢攀巉岩之危石若骞空之飞鸿迥川泽于睇盼觉宇宙之无穷尔乃访风于前川兮羡花柳之渺茫忆鲁南之沂水兮乘舞雩之风凉凤凰翔翱兮鸱鴞潜藏魑魅远遁兮野雀骈食虎豹敛迹讋服犬羊善韩范之宣抚审忧乐之后先威声宣于沙漠惠泽洽于穷边将表仪于廊庙岂曰兹山之具瞻
薛子曰：夫文也者所以徵事实昭谋猷陈风雅论世博物者或有稽焉非以其文而已辽之文其可以类附者既附之矣而复录此者备厥稽也是故仰圣谟综群言搜辑古今诸为辽事而发者录惟辽人文之盛靡可殚究诸不惟辽事而发者不录故曰备厥稽也非以其文而已也
