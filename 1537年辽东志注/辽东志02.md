#●辽东志卷二
##建置志
城池
公署
监苑
学校
关梁
坊表
驿传
祠祀
###○城池
辽阳城
广宁城
右屯城
义州城
锦州城
宁远城
前屯城
开原城
铁岭城
沈阳城
海州城
盖州城
永宁监城
复州城
金州城
辽阳城 洪武壬子马云叶旺因遗址修筑己未都指挥使潘敬开展东城迤北土城永乐丙申都指挥使王真完砌周围二十二里二百九十五步高三丈三尺池深一丈五尺周围二十四里二百八十五步城门九左南曰安定右南曰泰和正西曰肃清前东曰平夷后东曰广顺正北曰镇远外北曰无敌外东曰永智外西曰武靖角楼四座东南曰筹边东北曰镇远西北曰平胡西南曰望京四楼惟望京规制壮丽嘉靖丁酉岁巡按御史史褒善重修有记诗附于后鼓楼旧在总府西是岁亦改建于前卫公廨东钟楼在都司西北
西关 在肃清门外 教场 在安定门外
重修望京楼记
登楼有感
与史驼村同登有作
和韵
和韵
和韵
和韵
重修望京楼记
行太仆寺少卿 云间李翔
辽阳之城肇于洪武壬子而城隅四楼因之筹边建于巽方镇远建于艮隅平胡建于乾位义皆取诸镇压边陲制驭夷戎之意也至于西南坤轴独揭示望京之名凛凛乎神京在焉天威不违颜咫尺矣规模弘丽制作工巧超于前而轶于后若有非人力所能为者遡前三楼或毁于回禄或摧于风雨相继颓尽后虽补置大逸前规矣惟望京一楼距今百六十馀年于兹岿然如灵光之独存屹立于风尘之表不与三楼同澌泯焉其间土形木质要之不无朽腐倾圯之虞然而大势卓然如昔也得非名义重而呵护有鬼神忠爱立而悠久同天壤使然耶嘉靖丙申冬季澶渊驼村史公陛受成命持斧按辽以迄于今丁酉秋八月弛张宪政咸有次第首新黉宇作兴人文继阅城垣缮修武备一时文武多士罔不踊跃思奋闲尝陟降于兹楼之上下见其形制迥异名义攸关日就隳敝无以继前修而惕多士也慨然有图新之志乃召都司刘子大章徐子府谋曰财不费公帑别有处分工合募闲民酬以雇直经画调度咸有成算面授二阃二阃奉命惟谨寻选指挥朱贇王镇堇理之二官承委匪懈不匝月而工告成八角森严毅然有难犯之势足以壮八方之威武四面轩豁洞然有旁烛之形足以通四方之幽隐危梯曲槛陟者忘倦飞阁层檐见者快睹而不知非谪仙湎酒之楼也庾氏玩月之楼也则夫驼村公今日修楼之意安在哉盍谂诸虽然我知之矣陟屺岵者望父母睹云物者望亲帏彼独非臣子耶顾乃因忠以致孝吾侪文武济济跄跄食禄于朝事事兹土触目警心独不能体望京之意而移孝以为忠哉修文事者思饰簠簋而奠黎元修武事者思饰 饰：饬 干城而抚士卒期无负于天朝期无愧于兹楼矣此固驼村公今日修楼之意也盍体诸虽然不宁惟是间有豪杰之士文武兼济者奋乎其间算无遗策如唐之陆宣公边不足筹矣锁钥北门如宋之寇莱公远不足镇矣猃狁薄伐如周之尹吉甫胡不足平矣审若是一望京足矣三楼不作可也作而毁于火摧于风与雨固数也虽渐补建而不得与兹楼相比肩亦宜也此又驼村公独拳拳于望京之楼之意也盍念诸呜呼世室坏而不修春秋所以讥鲁明堂毁而弗居子舆所以劝齐兹楼之修岂得已哉旷世相感谅有继公而兴起者矣谨书于石以为它日之左券
登楼有感
巡按御史 郭登庸
黄山木落正萧萧绝塞霜天眺望遥旌斾昼眠收战鬬烟尘风断霁云霄村居嫠妇初归业野哭游魂尚未招东北久伤豺虎乱荒原何处唱渔樵
雨洗沙场杀气收天涯秋暮独登楼一方烟井闻鸡犬百里晴郊散马牛断垄黄云依古戍孤城斜日射寒流沧溟寂寞鱼龙伏回首西南望帝州
与史驼村同登有作
龚用卿
东风吹遍管宁地迟日同登王粲楼郭外诸山明野烧海中三岛接丹丘雕栏百尺晴丝卷粉蝶孤翬宿雾收画栋疏帘送歌舞望京高处更淹留
十二阑干结绮幽春风携手仲宣楼八窗晴入连云树四面尘清净垒丘历历烟村山外尽纷纷城橹望中收随风忽漫故园眼一醉能𢬵此日留
和韵
吴希孟
春光遍布三韩地好日几登八角楼远树天低山似郭淆丰绮隘果成丘崚嶒洞宇云烟合崒嵂危墙风雨收几度曲栏客笑语半天灯火月华留
春云漠漠水悠悠四顾晴山远郭楼烟锁朝峦浮翡翠霞明远岫拟丹丘凭虚胜概怀思穉相对高人鄙吝收极目长安天际渺清尊漫饮共迟留
和韵
薛廷宠
水云沙树共清幽秋日扶携上塞楼关海墩台连斥堠江门烟鸟过林丘风檐铁马寒声送野寺昏钟暮色收纵酒不妨歌舞谩银灯疏雨为谁留
辽阳亦是先王地落日孤城独倚楼南望青齐隔沧海北看豺兽遁沙丘珠帘绣柱秋堪眺宿雾残云晚未收回首蓬莱双阙迥使槎何事尚淹留
和韵
朱篪
望穷京国二千里步上边城百尺楼靉靉苍烟横朔漠荒荒败叶下林丘金兰契谊应难并玉烛勋名早见收把酒凭栏思无限不缘歌管故淹留
和韵
史褒善
翠微掩映夕阳幽尺五天边见此楼势接医闾隆地轴影浮辽海静胡丘断鸿风度朱帘暮化鹤丹归紫雾收数点云山横朔漠长安西望自迟留
漫俯清郊物色幽风尘荏苒共登楼云开绣幕碧连海花映朱甍翠倚丘天畔客杯逸兴远沙头樵唱晚霞收凭危极目燕山里潦倒边城尚滞留
广宁城 洪武间指挥王雄因旧址修筑都督刘贞复甃以砖永乐中总兵刘江增展东南关弘治间备御胡忠开西隅正德间备御李溱展南关厢周围五百四十六丈高与城称池深一丈五尺阔二丈周围一十二里四十五步今展新城周围共一十七里城门五东曰永安东南曰泰安西南曰迎恩嘉靖丁酉左少监王永都御史任洛总兵官马永重修西曰拱镇北曰靖远角楼四座正北曰镇朔东南曰柔远西南曰望京正西曰迎秀钟楼大市东街鼓楼大市北街
南关 在迎恩门外 教场 在迎恩门外
右屯城 永乐中指挥徐琦李通开筑围四里三百六步高二丈九尺池深八尺阔二丈围五里八十六步城门三东曰镇海西曰迎恩南曰永安
教场 城东
义州城 洪武间指挥何浩仍旧修筑永乐间与广宁后屯卫同治宣德间都指挥楚勇甃砖周围九里一十步高三丈池深一丈五尺阔三丈八尺周围九里一百六十六步正德间参将胡忠开凿修复马道城门四东曰熙春西曰庆丰南曰永清北曰安远
南关 周围一里四十步 教场 城西南一里 马场二处 一城东南二十五里一城东三科柳
锦州城 洪武二十四年指挥曹奉即旧城遗址修筑周围五里三百二十步高二丈五尺成化十二年都指挥王锴增展南北四十五丈东西九十五丈弘治十七年参将胡忠备御管升并城南关周围六里二十三步形势若盘俗谓之盘城池周围七里五百七十三步阔三丈五尺深一丈二尺城门四东曰宁远南曰永安西曰广顺北曰镇北钟鼓二楼在十字街并设
教场 城外东南
大凌河所城
松山所城
宁远城 遇围六里零八步高二丈五尺池周围七里零八步深一丈五尺城门四东曰春和南曰迎恩西曰永宁北曰广威钟鼓楼在中街都督焦礼建
东关 城东 教场 城外南一里宣德五年都指挥刘斌建
塔山所城 周围三里零一百八十四步高二丈五尺城门三座城楼三座宣德五年指挥李旺建 教场
沙河所城 周围三里零一百八十四步高二丈五尺城门二座城楼二座宣德五年指挥张敬建 教场
前屯城 洪武己卯都指挥曹毅因瑞州旧址修土城周围五里三十步高三丈五尺宣德正统间备御毕恭邓铎前后包砌池深一丈阔二丈周围六里二百步城门三东曰崇礼南曰迎恩西曰武宁
南关 城南 教场 城南一里
中前所城 周围二里二百六十九步高三丈池深一丈阔二丈周围四里三百步南门一座宣德三年指挥叶兴建 教场
中后所城 周围三里六十九步高三丈池深一丈阔二丈周围四里二百步城门二座宣德三年建 教场
开原城 洪武二十二年设三万卫二十五年设辽海卫因旧土城修筑砖砌周围十二里二十步高三丈五尺池深一丈阔四丈周围一十三里二十步城门四东曰阳和西曰庆云南曰迎恩北曰安远角楼四座鼓楼在四衢之中
教场 城北一里
中固城 创于永乐五年为抚顺站弘治十六年参将胡忠奏展高一丈八尺周围七百三十五丈池深二丈阔三丈八尺城门二 教场 城东一里
铁岭城 周围四里六十步高二丈池深一丈五尺阔三丈城门四东曰抚夷西曰承恩南曰庆云北曰威远角楼四座
教场 城南 南：西北 一里
泛河城 正统间毕恭奏设周围七百一十五丈高二丈池深一丈二尺阔二丈城门二东曰承恩南曰安远 教场 城北二里
懿路城 旧有城基永乐五年保定侯修筑包砌周围三里零三百四十三步高二丈池深九尺阔二丈周围四里三百一十步城门二南曰通明北曰招远 教场 城东北一里
蒲河城 周围七百二十五丈四尺池深一丈阔二丈城门二 教场 城东南
抚顺城 周围三里有奇池深一丈阔二丈城门二 教场 城南一里
沈阳城 洪武二十一年指挥闵忠因旧修筑周围九里三十步高二丈五尺池二重内阔三丈深八尺周围一十里三十步外阔三丈深八尺周围一十一里有奇城门四东曰永宁南曰保安北曰安定西曰永昌
南关 城南 教场 城东一里
海州城 旧为土城洪武九年靖海侯督同本卫指挥刘成等创筑包砌以砖周围六里五十三步三尺高三丈四尺池深一丈二尺阔三丈五尺周围六里八十三步城门四东曰镇武南曰广威西曰临清北曰来远钟楼在卫治东城内山腰鼓楼在卫治东中卫
北关 城西 西关 城西 南关 正德戊辰都指挥马深新立 教场 城北一里
盖州城 洪武五年指挥吴玉因旧土城修筑九年靖边侯展筑南面砖石包砌周围五里八十八步高一丈五尺池深一丈五尺阔一丈八尺周围五里一百二十七步城门三东曰顺清南曰广恩西曰海宁钟鼓楼城中衢
南关 城南 教场 城东
重修城东西楼记
重修城东西楼记
薛廷宠
皇帝即位十六年澶渊史子以御史按辽陈轨率物兴废葺敝乃春三月按部盖牟辨方察治加志武备乃登城周视沧溟限带峰峦拥维烽堠墩台森布丽列控青齐蔽全辽三面捍敝东为顺清门南为广恩门西为海宁门门上有楼岁久西楼敝其东则颓然废基史子曰嘻夫盖关海之冲夷夏之界也城楼敝且废是辱我也将无纳之侮乎御臣徐□进曰往者王巡察公尝檄修建主者艰其役竟止时则有待史子曰春秋重改作谓可已尔是可以已与馀所恐者岁涝国饥万民皇皇时诎举赢犯圣人之戒然馀图之毋扰民材木器具官偿其值陶人石人咸须诸公迁者作者斤者畚者日给之饩栋弗称则挠兹惟弗寿其伐巨于靉阳之冈乃以于指挥夔修其西以郝经历人英修其东资之成画胥服以事事惟谨逾时二楼成杰栋疏棂厚基周垣涂雘黝垩次第饰润方诸前遇之可以固国可以雠远而举不失义劳能悦民忘其怼矣余时以按佣至辽郝人英来役一日为馀诵述请记馀曰记可尔夫固国则功雠远则威比义则衷悦民则惠是可以为与事者之训记之史子名褒善字文直别号驼村为馀同年之良云
永宁监城 盖州南一百五十里隶苑马寺城高一丈五尺周围三里八十步池深一丈五尺阔一丈二尺嘉靖十四年寺卿杨最请于抚按动盖复金人以石甃之
复州城 洪武十五年因旧址修筑永乐四年指挥□真包砌周围四里三百步高三丈五尺池深一丈五尺阔一丈五尺城门三东通明南迎恩北镇海
教场 城东
金州城 旧有土城洪武四年都指挥马云叶旺增筑十年指挥韦富包砌周围六里高三丈五尺池深一丈七尺阔六丈五尺城门四东春和西宁海南承恩北永安角楼四座
北关 城北 南关 城南 教场 城东
旅顺口城 金州城南一百二十里其城二北城洪武四年都指挥马云叶旺立木栅以守二十年设中左所永乐元年设都司官备御十年指挥徐刚砖砌周围一里二百八十步池深一丈二尺阔二丈城门二南靖海北威武南城永乐十年徐刚筑砌周围一里三百步池深一丈二尺阔二丈五尺城门二南通津北仁和登州卫海运军需至此
###○公署
镇东堂
会府
镇守太监府二
镇守总兵府
巡抚都察院二
察院十四
户部分司
布政分司
按察分司
行太仆寺
苑马寺
监枪太监府
分守太监府
东路副总兵府
北路参将府
西路参将府
游击将军府
南路守备府
靉阳守备公署
提督马市公署
管粮通判府二
辽东都司
定辽左卫
定辽右卫
定辽中卫
定辽前卫
定辽后卫
东宁卫
自在州
广宁备御都司
广宁卫
广宁左卫
广宁右卫
广宁中卫
广宁右屯卫
义州备御都司
义州卫
广宁后屯卫
锦州备御都司
广宁中屯卫
广宁左屯卫
宁远备御都司
宁远卫
广宁前屯备御都司
广宁前屯卫
开原备御都司
三万卫
辽海卫
安乐州
中固备御都司
铁岭备御都司
铁岭卫
泛河备御都司
懿路备御都司
蒲河备御都司
抚顺备御都司
沈阳备御都司
沈阳中卫
海盖备御都司
海州卫
盖州卫
金复备御都司
复州卫
金州卫
镇东堂 广宁城鼓楼西巡抚王翱建
新建镇东堂记
新建镇东堂记
户部员外郎 仁寿刘元
广宁于辽东为都会辽东为卫二十有五其戎政悉听于监军总兵巡抚而听政之堂曰镇东则于是乎在其外朝鲜女直奴儿乾乞列速苦兀者种落岁帅贡职通译上谒者又以百数故于是堂之制必壮伟宏耀然后有以重威焉今上即位之四年以松阳叶公达为监军都督同知凤阳殴公信为征虏前将军握兵柄副都御史东莞彭公谊为巡抚赞理军务三人者皆有文武材既至欢然相得于一堂之上偲偲然惟以政未修威未振是惧先是夷虏岁抄掠于是筑五营堡守据建州要害地又沿边障失险隘者悉移置焉疆圉既固戎虏以□然后修庙之门厅及棂星门及圣贤塑像又暨南门之东偏构馆舍休宾旅而备粟之廪藏货之府亦以次缮理焉而将校吏卒□政治威申废立□举独镇东堂旧以中卫厅事为之今倾圯无以观瞻请易而新之不许固请乃命役工于羡卒取材于隙宇为前后厅厅之旁为厢房前为中厅中门之外又为前门总为屋四十有二区崇卑深广举中度而涂以丹雘跂翼矢棘鸟革翬飞于是乎出入仰望者益知所尊严矣始事于成化十一年春二月癸酉落成于秋八月癸巳教护属功课章程者备御都指挥焦君贵也专督役者指挥佥事闵质张铭也堂成适余以公务过广宁三君子属予记馀于是知三君子相与之厚而又善于为政也昔汉度辽将军皇甫威明以中郎将张然明才德兼优举以自代而乞为之副非乐善忘己而以国家之事为己任者能之乎是宜光于册书至于今不泯也今三君子相与处久矣于边□一时或争可否卒从容商榷惟国之计匪躬之念未尝有猜阻疑二之衅其用心盖威明等也是宜书之尚俾来者有以省想前人之风韵不相忌而相与以有成又知作之所始继葺之使无坏也
会府 即镇东堂改建
重建会府记
重建会府记
大学士 河间李时
今天子御极君 君：之 十有五年监军少监王君永征虏都督马君永总督中丞任之 之：君 洛时上命出镇辽土柔□能迩□用迄成以广宁会府诸□事者萃焉仰观天语日星在堂岁久圯毁无以明主上之威令乃撤而新之越数月而事竣□告予曰愿公一言以示悠久往闻君子有言任将而中制者败用兵而外监者疑以予观之岂然哉比考历代史会昌间回鹘之战主者李德裕也彼杨钦义刘行深非监耶然终以大胜大中间浙东之战主之者李讷也彼王景又非监耶然终以大败故胜败荣辱之端不在乎□在所信任任得其人又贵于同心而不疑是以所向有成夫辽负山阻海东北一大都会也汉以下沦入东夷流民错杂俗寖以薄国初虽率众内附然女直诸地经营至正统间始定又建州兀者毛怜三部落时能伺吾之动息以为向背故守臣乖离不和更相谗塑转相是非固戎狄所生心也语曰何以知朝廷之衰人人自贤不务于通人故世陵夷言贵同也书曰同寅协恭和衷哉政事懋哉懋哉言同而贵中也故同而中为虽背公树私则比周之患兴违善依恶则潝訿之刺作隐慝朋奸则蒙蔽之祸生故君子在上位则思得贤者同心戮力以翼天子故曰勿疑朋盍簪其于事也则互相评驳必得其当卒之心同而事集故曰事君者比而不党嗟乎三君子进于是矣所以对扬我先皇帝之休命以康乂我国家者予于是乎观焉书其事于石俾后之览者惕然加省勃然有所兴则是役也岂不深有所裨也哉若夫经画构理各有司存法得附名碑左是为记
镇守太监府二 一在广宁泰安门西永乐间建一在辽阳钟楼西为行府
镇守总兵府 广宁永安门西正统间建
征虏前将军题名记
征虏前将军题名记
都御史 嘉鱼李承勋
辽在中国为东北极边自昔有天下者多都秦晋去辽为最远故取荒远之义而名辽国朝建都于燕亲以九鼎之重扼胡人之吭而拊其背辽在侯甸间与宣大错峙为三雄镇以藩屏京师天下无事则并力以抗胡有事精兵数十万指麾可集而天下固已服其强矣百五十馀年以来国势尊严度越前代盖形势之便从来所无而御将制兵之术又远非汉唐以下之所能旁佛也夫辽统地千馀里带甲八万有奇而总领于一将其任可谓重矣战守之宜不由中制其权可谓专矣选举之法自指挥而上众推其贤而后命为偏裨又自偏裨而上众推其贤而后命为总帅有中贵以参其机密中丞以董其劝惩每事必佥议以求至当而后罢行之故所居必于一镇之中或要害之尤以便号召辽之要害东北为多而开镇于广宁议者或疑其偏于西而不知寓藩屏之深机焉合天下要害置总帅者十有二而挂将军印者九宣府曰镇朔大同曰征西前榆林曰镇西宁夏曰征西甘肃曰平羌湖广曰平蛮云南曰征南两广曰征蛮而辽镇所挂者征虏前将军印也此外又有平虏将军印非大征伐不轻假人天下大帅示慎重也夫委任重且专故无牵制之叹选举精而制命于朝则得贤多而重与专不足虑自公侯而下世其官世其禄不世其任世其官世其禄报功也不世其任与贤也将不与他事兵不调远征十六七年之间权奸继起寖紊兵制而陷无将之辟者日报然后知圣谟宏远矣今上更化之初事惟求旧而尤重边帅之选于时吾世延由左都督首膺简命而来盖遴选也暇日因历考前此为将者自国初以迄于今凡十有九人伐石题名置之堂之左载酒淆访馀于病所告之故且请为记夫名不可逃而实不容掩今与昔一而已矣观斯石者因名考实不下堂得我师焉是可书也世延姓却氏名永春秋縠 縠：谷 之后贯凤阳人世为龙门卫指挥使以功以贤历右阶极品挂将印者四为提督挂平虏将军印者一钦给关防弹压两河畿甸重地者三所至皆有伟绩悦礼乐而敦诗书以世其家尤可书也并书之以告后来者
巡抚都察院二 广宁在拱镇门东嘉靖己丑改建辽阳在都司西为行台
广宁都察院记
广宁都察院记
都御史 淳安徐贯
都御史乃朝廷耳目之司天下纪纲之系所以肃百寮而贞百度者也是故边方重地既命内臣镇守武臣充总兵官又必命都御史巡抚或提督赞理军务一方之安危百姓之休戚官吏之廉贪粮储之丰耗兵旅之强弱夷虏之逆顺与夫机宜事情无不在所当问其责亦重矣哉然必正己而后可以正人苟徒施施然肆于民上而于地方军民安危休戚漠然不加之意官吏不务激扬粮储不务积贮于兵旅不思所以严训练于夷虏不思所以振恩威岂不重负朝廷之托哉况辽东为京师东北屏翰南邻大海北通沙漠西连朵颜等卫东接建州诸种野人一或处之失宜则反侧动荡患起不虞所系不尤重乎镇守总兵固不可不得其人而巡抚提督赞理尤不可不得其人也正己率下其可苟乎地方军民其可忽乎廉贪于我乎激扬粮储于我乎充积军旅有强弱也我将作其气而兴其锐夷虏有逆顺也我将抚以恩而砻以威固边境于泰山之安奠斯人于春台之煦夫如是斯不负所职亦不负朝廷之所托矣自正统初年以来莅斯任者代有其人贯承乏于此庸劣无似于前云者无一能焉每省于中未尝不发愧也广宁为总镇驻节之所去是而荐陟枢要者后先相望不可以不纪若其人于前数事能尽与不能尽并其人贤与否忠与回异时功叶之闻与不闻后之人必将有指而议之者矣可不惧哉
察院十四 辽阳旧在都察院东改为苑马寺旧在都察院西改为今察院俱御史刘成德更置广宁嘉靖丁酉都御史任洛充拓旧驿改筑与右屯锦义宁远前屯开原铁岭沈阳海盖复金等卫俱为行台
辽阳察院题名记
按盖州有感
过复州谩成
辽阳院书怀次韵
辽阳察院题名记
礼科给事中 吴郡杨升
辽阳古幽营之地胜国改之为路建中书行省逮我太祖高皇帝龙飞九五混一寰区始改置定辽都卫寻革所属州县置卫每岁特命监察御史一人按其地凡农桑学校边机狱讼一切庶务无不为之经理其责可谓重矣弘冶辛酉夏五月石州车君按之明年也君来未数月职务修举吏畏民怀人皆贤之尝以其所居察院自开设以来百有馀年更历同事亦几百馀人顾未有题名之碑以记载其先后之详乃欲砻石为之会馀奉敕至辽核实边储君乘暇以语馀因请为之记馀既诺之乃为言曰自古豪杰之士垂名天地间未有无所本而得之者也太上铭之钟鼎载之竹帛其次勒诸金石宜之歌颂又次则称之宗族乡党州里各随其所施之大小而类以应之也今辽监察御史赫然为方岳使臣且经岁之久功业显著宜乎其勒名金石而未之及此百年之阙典也车君特能举而行之则其又贤于人远矣抑又有说均一题名也后之人观之曰某贤检身可法所行某事某事至今有益于人则从而景仰思慕之不忘某不贤所行反是则指议而笑骂之夫一瞻视之顷而致褒贬荣辱之判隔若此岂不可畏之哉创之者默寓劝惩之意继之者长存修省之诚由其次而跻太上之域此车君立碑之微旨也后之君子尚加葺而爱护之则斯碑之惠当及于无穷而芜陋之词与有光焉不其盛哉
按盖州有感
巡按御史 鄢陵刘訒
海畔三年使节稀新骢今日北依依孤城月上狐应遁老树风高雀不栖国计未舒征税急君恩犹有向隅啼观风无补虚沾禄满道还多阅绣衣
过复州谩成
巡按御史 古瀛王珩
绝塞伤春暮长途眺望赊烟迷依树鸟风起盖天沙近海多滩地逢村几爨家不堪情凄恻带雨听悲笳
辽阳院书怀次韵
史褒善
山城隐隐共晴晖辽鹤流传事已非紫塞草蔓村墅阔白苹风卷野烟微登台寂寞迎秋晓揽辔迟回与愿违为爱沧洲清与远思君欲傍钓鱼矶
户部分司 广宁城鼓楼东
布政分司 旧在辽阳城察院西今移太监府内 旧布政分司
辽海东宁道题名记
辽海东宁道题名记
都御史 济南张鼐
辽东疆域当禹贡冀青之交秦汉而下郡县其民治乱靡常我太祖高皇帝奄有万方以地孤悬控制诸夷非兵不能守国非食无以养兵罢郡县专置军卫以青齐一海之限属之山东岁分藩臬佐贰各一员巡守其地董治兵粮诚万万年保边之计也始布政分司在广宁按察分司在辽阳成化己巳守臣以辽阳有巡按御史广宁有管粮郎中奏移布政司于辽阳仍理粮储按察司于广宁始专刑狱今之辽海东宁是也丁未岁本司副使灵宝许公应代而来以旧司狭陋改建周悉规模宏敞于兹垂二十年矣佥事天台王君中来继其任恶其地缺巽隅存节公费买民地数丈以补其缺凡廨宇之疏漏垣墉之倾落者又从而鼎新之房以间计一十有九垣以丈计九十有八以渐告成人不知扰间告予曰本司寮寀来莅兹土后先相望在辽阳者岁远人亡漫无可考在广宁者岁月未深犹或可寻适今不图后之视今犹今之视昔宁不并其可寻者而亡之乎兹欲砻石题名幸为一言予意郡校诸生时尝拜送佥宪金陵王公麟少参钱塘江公玭之辽阳近询二公殆无知者齐鲁大臣史失其名厥有由矣题名之碑可容已乎用赞其成且为之言曰士之品大概有三道德之士不急名也富贵之士不爱名也维持世务左右生民其功名之士乎不幸其人有为于前无闻于后继之者之责也虽然题名可喜也亦可畏也如正己率物克振风纪刑合于衷狱无冤民人必歌之颂之百世而下指其名而称之其荣何加焉如怀奸不忠风纪不修毒刑以逞祸延无辜人必仇之恶之百世而下指其名而唾之其辱何加焉夫荣辱在人而其机在我后之君子可不辨之于早耶碑之次惟以岁月先后秩序初不计也尝读宪纲至于风宪之官当存心忠厚其于刑狱尤须详慎三复斯言馀于王君窃有取焉况行方而情真学博而识远士大夫之所重者因并及之
按察分司 广宁城驿西成化丁未建
广宁按察分司记
广宁按察分司记
徐贯
辽东古幽州地也汉唐以来臣服靡常荐沦左袵逮我朝悉属方内就法度置二十五卫统以都司又命内外文武重臣总镇抚治以山东布政司参政参议一员理粮储按察司副使佥事一员理刑狱往者按察分司在辽阳布政分司在广宁乃成化乙巳岁总镇太监韦公朗以广宁有户部郎中则布政分司可省而辽阳不可缺人以理粮储辽阳有巡按监察御史则按察分司可省而广宁不可缺人以理刑狱互相易置事体为允以疏闻诏可之遂易置焉广宁旧布政分司在迎恩街西巷道迂僻规模狭隘弗称治所成化丁未春山东按察副使许君进分巡于此乃白之韦公韦公谋诸巡抚都御史刘公潺总戎都督侯公谦皆曰宜更置之时监枪监丞郝君林郎中王君敏参将崔君胜都督孙君贵闻之亦皆忻然赞襄相彼东街有地一区宽敞可居以布政分司加钱十五万缗易之是年三月壬子鸠工庀材命都指挥胡忠提督千户胡鉴董役事中为正厅后堂寝室各一所左右各厢房一所临街为正门厅前为仪门缭以周垣堂室之外护以短垣东北为蔬圃西为箭道厅之右仍旧屋三楹为吏舍左欲为书屋未就而许以事去明年二月佥事廖君中代之遂踵成之涂以黝垩甃以砖石文不胜质物不逾矩越四月工告讫廖君请予记之予惟辽东之设辽海东宁道按察分司久矣今兹易置乃肇于韦公创于许君而成于廖君盖非偶然者所以肃宪度正官守者在是非徒厂居崇庐以侈宫室之丽而已是固有道存焉许君克举厥职焯著政绩已擢都御史抚治大同廖君嗣为之益振风纪后之居是司莅是道者尚思所以尽绳纠激扬之义使一方咸遵轨度罔敢违越则于韦公易置之心二君建造之志庶其无歉而于朝廷设官之意亦无负矣讵不益有增重矣乎不然非予所知也用书以记之以告夫来者
行太仆寺 辽阳城都司治西南
苑马寺 都司治西永乐五年设弘治间抚臣奏移于盖州南永宁监正德间奏复辽阳城即旧察院改为苑马寺
监枪太监府 在广宁城旧察院西今改革为分司行署
分守太监府 在开原城北门西南隅分守监臣始于正统二年改杨宣以充任其后都御史潘珍御史朱孔阳会奏裁革兵部议覆嘉靖己丑革去遂废焉
东路副总兵府 辽阳城鼓楼东
北路参将府 开原城东北隅
西路参将府 义州卫西北备御公署旧址
游击将军府 广宁城会府后嘉靖己酉改建
南路守备府 宁远城东南隅
靉阳守备公署 靉阳城中
提督马市公署 开原城西南隅
管粮通判府二 辽阳广宁各一
辽东都司 辽阳城中洪武四年开设定辽都卫八年改辽东都指挥使司
经历司　　　　　　　断事司　　　　　　　司狱司
阴阳学 都司东北 　医学 都司西北 　　僧纲司 肃清门外
定辽左卫 泰和门西洪武初指挥徐玉建
经历司　　　　　　　镇抚司　　　　　　　左右后三所
军器局 卫治东南 　军储库 库：仓 卫治东 　　　预备仓 卫治东
盐场百户所 海州卫梁房口 　铁场百户所 在甜水站
税课司 都司西北 　神机库 在辽阳书院西
定辽右卫 肃清门内洪武间指挥王庸建
经历司　　　　　　　镇抚司　　　　　　　右后二所
军器局 在卫治南 　军储仓 卫治东北 　预备仓 卫治东北
盐场百户所 海州卫梁房口 　铁场百户所 一在都达里一在三角山
定辽中卫 在安定门内东永乐九年改建
经历司　　　　　　　镇抚司　　　　　　　左中前后四所
军器局 在卫治西 　军储仓 在卫治西 　预备仓 在卫治北
盐场百户所 海州卫梁房口 　铁场百户所 一在都达里一在三角山
定辽前卫 鼓楼西洪武十年建
经历司　　　　　　　镇抚司　　　　　　　左右前后四所
军器局 卫治东南 　定辽前库 卫治东北 　军储仓 卫治东北
预备仓 卫治东北 　盐场百户所 海州卫梁房口 　铁场百户所 一在奉集堡一在安平
定辽后卫 在镇远门内西洪武十年建
经历司　　　　　　　镇抚司　　　　　　　左右中前四所
军器局 在卫治西 　军储仓 卫治东南 　预备仓 卫治东南
盐场百户所 海州卫梁房口 　铁场百户所 一在连州峪一在平顶山
东宁卫 在北城中洪武十九年建
经历司　　　　　　　镇抚司　　　　　　　左右中前后中左六所
军器局 卫治西南 　军储仓 卫治东南 　预备仓 卫治东南
盐场百户所 海州卫梁房口 　铁场百户所 一在阴湖屯一在窑子峪
小馆驿 苑马寺后 　养济院 后卫衙东 　漏泽园 义冢扁名
自在州 在无敌门街西永乐间建
广宁备御都司 在城鼓楼西北旧为参将公署嘉靖乙酉改建
广宁卫 广宁路旧址洪武中指挥王雄建
经历司　　　　　　　镇抚司　　　　　　　左右中前后五所
军器局 新仓北 　　军储仓　　　　　　　预备仓
广宁库　　　　　　　税课司 鼓楼南 　　神机库 在镇守府东南
盐场百户所 城南小河口七十里 　铁场百户所 城西大牵马岭六十里
广宁左卫 城东北隅永乐间指挥吴钺建
经历司　　　　　　　镇抚司　　　　　　　左右中前四所
军器局　　　　　　　军储仓　　　　　　　预备仓
广宁左库　　　　　　盐场百户所 城南小河口七十里
铁场百户所 城南连山岛二百四十里
广宁右卫 城西北隅永乐间指挥潘铎建
经历司　　　　　　　镇抚司　　　　　　　中前后三所
军器局　　　　　　　军储仓　　　　　　　预备仓
盐场百户所 城南小河口七十里 　铁场百户所 城西小牵马岭四十里
广宁中卫 旧址在今公议府后改建洪□门东成化间指挥闵质郭廉修葺
经历司　　　　　　　镇抚司　　　　　　　左中前中左四所
军器局 新仓北 　　军储仓　　　　　　　预备仓
盐场百户所 城南小河口七十里 　铁场百户所 城南连山岛二百四十里
阴阳学　　　　　　　医学　　　　　　　　养济院
漏泽园
广宁马市一 永乐二年设于城北马市河之阴成化十一年改设塔儿山西南十四年又改团山堡后
广宁右屯卫 城东北隅原设于广宁洪武癸丑南迁甲戌指挥屠文剏建永乐间指挥李通重修
经历司　　　　　　　镇抚司　　　　　　　左右中前后五所
军器局 城西南隅 　军储仓 在卫治北 　预备仓 卫治东南
钱帛库　　　　　　　盐场百户所 城南二十里洪武二十五年设
铁场百户所 旧设中屯卫连山驿天顺间改设盖州卫石柱子离城六十里
阴阳学　　　　　　　医学　　　　　　　　养济院
漏泽园
义州备御都司 义州卫治东千户所旧址
义州卫 洪武二十五年指挥何浩创建
经历司　　　　　　镇抚司　　　　　　　　左右前后四所
军器局　　　　　　军储仓　　　　　　　　预备仓
钱帛库 谯楼东北 　盐场百户所 广宁右屯卫板桥
铁场百户所 盖州卫石柱子
广宁后屯卫 永乐八年指挥马旺建
经历司　　　　　　镇抚司　　　　　　　　左右中前后五所
军器局 嘉福寺旧址 　军储仓 卫治西北 　预备仓 卫治西北
盐场百户所 广宁右屯卫五叉河 　铁场百户所 盖州卫石柱子 　漏泽园
锦州备御都司
广宁中屯卫 在宁远街永乐年间指挥曹奉改建
经历司　　　　　　镇抚司　　　　　　　　左右中前后五所
军器局 卫治东北 　军储仓　　　　　　　预备仓
盐场百户所 城南六十里天桥 　铁场百户所 城西六十里虹螺山正德七年复移于白花寨
松山中左千户所
广宁左屯卫 在广顺街永乐间指挥刘刚建
经历司　　　　　　镇抚司　　　　　　　　左右中前后五所
军器局 卫治西南 　军储仓　　　　　　　预备仓
钱帛库　　　　　　盐场百户所 城东八十里燕子湖
铁场百户所 原在城南一百里刺黎山成化十七年移盖州
大凌河中左千户所　漏泽园
宁远备御都司 在城永宁门东
宁远卫 在泰和街北宣德五年都指挥刘斌剏建景泰辛未指挥使韩斌重修
经历司　　　　　　镇抚司　　　　　　　　左右中前后五所
军器局 城西南隅 　军储仓　　　　　　　预备仓
钱帛库　　　　　　盐场百户所 城西南二十五里
铁场百户所 城西南一十八里地名糜子峪
塔山中左所 城东北八十里
沙河中右所 城西南七十里 　漏泽园
广宁前屯备御都司 在城儒学东
广宁前屯卫 崇礼街北洪武癸酉指挥黄旺创建
经历司　　　　　　镇抚司　　　　　　　　左右中前后五所
军器局 城西南隅 　军储仓　　　　　　　预备仓
钱帛库 在中前所 　盐场百户所 城东南七十里塔山口
铁场百户所 城西七十里糜子峪 　中前千户所 城西三十里宣德五年建
中后千户所 城东六十里宣德五年建 　　　漏泽园
开原备御都司 在城三万卫西南
三万卫 洪武二十三年指挥刘显创建
经历司　　　　　　镇抚司　　　　　　　　左等五千户所
中中等三千户所　　军器局 卫治街东 　　军储仓
预备仓　　　　　　钱帛库　　　　　　　　盐场百户所 盖州平山
铁场百户所 威宁营东
辽海卫 洪武二十五年指挥阮瑢创建
经历司　　　　　　镇抚司　　　　　　　　左等五千户所
右右等四千户所　　军器局 卫治西 　　　军储仓
预备仓　　　　　　盐场百户所 海州西南 　铁场百户所 甜水站北
漏泽园
安乐州
开原马市二
女直马市 永乐初设城东屈换屯成化间改设城南门外西
达达马市 城西成化间添设于古城堡南嘉靖三年改于庆云堡北
中固备御都司 城西南隅
铁岭备御都司 在城庆云门北东街
铁岭卫 城北隅洪武二十一年设辽东北城二十六年移今治
经历司　　　　　　镇抚司　　　　　　　　左右前后四所
军器局 城东北隅 　军储仓　　　　　　　预备仓
钱帛库　　　　　　盐场百户所 盖州卫八角湖 　铁场百户所 奉集堡城南二　百一十里
泛河中左千户所 城南三十五里
懿路左左中二千户所 城南六十五里 　　　漏泽园
泛河备御都司 在城所治东北隅
懿路备御都司 在城所治东
蒲河备御都司 在城所治东
抚顺备御都司 在城所治东
沈阳备御都司 在城卫治东
沈阳中卫 城东南隅元总管府旧址
经历司　　　　　　镇抚司　　　　　　　　左右中前后五所
军器局 卫治西北 　军储仓　　　　　　　预备仓
钱帛库　　　　　　盐场百户所 海州卫梁房口 铁场百户所 安平山城东九十里
抚顺千户所 城东一十八里 　抚顺所仓　　预备仓
抚顺所马市一
达达马市 城东门外一里
蒲河中左千户所 城北三十里 　　　　　　蒲河所仓
预备仓　　　　　　军器局
海盖备御都司 在海州卫西北隅
海州卫 城西北隅
经历司　　　　　　镇抚司　　　　　　　　左右中前后五所
军器局 卫治东南 　军储仓　　　　　　　预备仓
钱帛库　　　　　　盐场百户所　　　　　　铁场百户所
盖州卫 城中
经历司　　　　　　镇抚司　　　　　　　　左右中前四所
军器局　　　　　　军储仓　　　　　　　　预备仓
钱帛库　　　　　　盐场百户所 在城西四十里 　铁场百户所 在城北九十里
漏泽园
金复备御都司 在金州卫西南隅
复州卫 城中
经历司　　　　　　镇抚司　　　　　　　　左右中前四所
军器局 西门北 　军储仓　　　　　　　　预备仓
钱帛库　　　　　　盐场百户所 城西四十二里 　铁场百户所 城北
漏泽园
金州卫 城东北隅
经历司　　　　　　镇抚司　　　　　　　　左右中前中左五所
军器局 城东北隅 　军储仓　　　　　　　预备仓
钱帛库　　　　　　盐场百户所 城东北一百三十里
铁场百户所 在城东一百三十里 　漏泽园　旅顺口

###○监苑 监六苑二十四
永宁监　　　　　　　清河苑　　　　　　　　深河苑 以上一监二苑见存
已革监苑
升平监　　甘泉苑　　安山苑　　河阴苑　　古城苑
新吕监　　夹河苑　　龙台苑　　耀州苑　　驼山苑
辽河监　　黄山苑　　沙河苑　　马鞍苑　　石城苑
长平监　　平川苑　　新安苑　　广安苑　　平山苑
安市监　　南丰苑　　高平苑　　长川苑　　名山苑

###○学校
儒学
书院
社学
儒学 一十四书院六附
都司学
广宁卫学
广宁右屯卫学
义州卫学
广宁中左屯卫学
宁远卫学
前屯卫学
三万卫学
铁岭卫学
沈阳中卫学
海州卫学
盖州卫学
复州卫学
金州卫学
启圣祠
尊经阁
都司学 前代无考元儒学旧基在都司后洪武辛酉开建今地壬戌都指挥潘敬叶旺创建庙宇高广建学舍永乐壬辰都指挥巫凯塑先师以下像正统丙寅都督王祥重修景泰癸酉御史谢燫建尊经阁成化辛卯副总兵韩斌重修乙未御史潘宣改造祭器弘治壬子御史宋□建四斋东西号房癸丑凿泮池戊午御史罗贤改建棂星门辛酉御史车梁建尊经阁正德乙亥御史刘成德修庑像设雅乐嘉靖己丑御史王重贤拓其南方垒石为山凿泮池嘉靖甲午御史常时平开拓尊经阁后地基数十丈增置尊经阁五间嘉靖丁酉御史史褒善重修殿庑堂斋泮池三面坊牌
都司庙学碑记
都司文庙新置雅乐记
增修学宫碑记
庙学重修记
都司庙学碑记
大学士 秀水吕原
皇明奄甸区夏偃兵息民自京都达于郡县莫不建学立师其或设武卫而无郡县者亦莫不有学何其盛也粤稽三代学校与军旅常相关焉故王制云天子将出征受成于学执有罪反释奠于学以讯馘告鲁颂云既作泮宫淮夷攸服亦见文武之道合而一也后世弗循古典文武之教歧而为二事于武者诋文士为迂阔事于文者陋武士为麄戾有国家者亦或别立武学而以前代名将祀是岂知学校军旅相关而文武无异道哉今辽东都司治即舜营州之域秦汉时已为郡县唐置都督府辽置东平郡金置辽阳府皆以为京元为辽阳路置行省焉国朝混一之初设都指挥使司以统诸卫顾惟武功修而文教不可以缓也遂于洪武辛酉命都司建学是年都司官鸠工庀材创立黉宫越明年壬戌建大成殿两庑戟门戊寅重建明伦堂志道据德依仁游艺四斋神厨射圃永乐壬辰始绘圣贤像规制固已略备矣景泰癸酉御史谢君燫建高阁四楹于明伦堂后构屋二十间为诸生藏修所天顺戊寅御史桂君怡为龛于两庑己卯御史田君景旸再加整葺蠹者易之坏者补之漫漶者新之焕然完好辽东学校莫有过焉者矣夫事有似缓而实急者学校是也辽东之地屯营戍以控夷持宪节膺阃寄者率以甲兵钱谷为职又奚暇计学校之兴替哉今诸君取常情所缓者而急之诗书礼乐三纲五常皆于是乎讲明非特衿佩诸生得以从容涵泳而介胄之士亦得踊跃歆慕彝伦彰而风俗美人材之出者文以饰治武以御侮所谓文武一道于是乎见矣昔君尝与山东按察司佥事胡君鼎李君琮右参将都督佥事刘君端曰学校兴人材盛今规制备而无所垂示何以启来者继兴于有永乎佥韪之都指挥使夏君霖同知宁君荣佥事巫君英力赞之乃以训导张升所述始末走书币来京请为之记遂书此俾勒诸石焉天顺己卯六月立石
都司文庙新置雅乐记
刘成德
上古大道浑沦乐未有也稽诸黄帝造律吕尧作大章舜作九韶发至和之德遂万物之情于是天下大和盖至乐和而至治之应有如此者故夫子自卫反鲁然后乐正雅颂各得其所万世之下得被至和之休者夫子之功也昔周公功在王室成王以天子礼乐祀之况夫子祖述宪章上律下袭而反不得成王之所以报周公者而享之虽知夫子而不知所以为报也洪惟宪宗皇帝卓越千古见高百世诏天下孔子庙祀加六佾为八佾增九豆为十二即遣学士王献诣阙里行释菜礼礼告于庙庭乐舞器□之□崇两畿十三省府学皆然也惟辽东都司僻在一隅侑祀之乐杂用淫哇夫以肃肃庙庭而可以淫乐亵乎哉余按是邦专教事敢恝然以无意乎于是考典礼遵制度俾之守巡都司规画之庀材鸠工因才委任乃召生员张振纪孙宽访于东山之麓得桐梓云楸作琴瑟材采南山青石砺之为玉磬材锺 锺：钟 则自为规制隶书于上熔之于冶然后发以声音引以麾旌击以祝敔文以琴瑟从以箫管节以金石和以埙篪勤以干戚舞以羽旄及乐舞冠袍之属一皆责成智巧技艺之工成造规画之法于淳朴中求文彩而侈靡不屑焉祭器先十日备预选修洁生徒量其资性才识而器使之务使节文习熟大小相成始终相生一倡一和清浊高下相为经纬执其干戚习其俯仰顺其屈伸行其缀兆要其节奏行列必正进退必疾耳目聪明血气和平所以崇庙祀之典也祭前五日诸士子习祭仪于明伦堂舞干羽于堂下馀与守巡二道监视之见其礼度修声音正性情舒故曰声音者生于人心者也情动于中故形于声声成文之谓音安以乐其政和而声音之道与 脱政字 通矣记曰惟君子为能知乐审声以知音审音以知乐审乐以知政而治之道备矣故先王之制礼乐也非极耳目之欲将以教民平好恶而反王道之正也呜呼物之感人也无穷人之好恶也无节则知诱物化悖逆鄙诈之心作淫泆祸乱之事兴此世教之所以衰风俗之所以不美也故先王既道之以礼乐而又辅之以刑政有由然矣故易曰圣人感人心而天下和平是故圣人礼乐之治亦不过感通人心修举刑政而和乐其心志焉耳今祀事明礼乐彰法度著好恶平人心和合敬同爱而王道得矣故曰暴民不作夷狄率服兵革不试五刑不用百姓无患天子不怒如此则乐达矣今圣天子兴礼乐以化天下报夫子以天子礼乐馀于东辽慨其久缺而始创之盖乐者所以象功德也其功大者其乐备其治辨者其礼具吾夫子之功德固所宜然即是雅乐之作而不杂之淫亵则所以化残暴之习移浇漓之俗达教化之远而与民同之将无纪极也吾辽之士民幸无忽焉于是乎记
增修学宫碑记
参议 吴郡查应兆
嘉靖庚寅岁侍御古瀛朱公孔阳观风辽左宪度聿修兼董学政丕振教化一日诣阃司学宫曰厥惟养贤是取诸易之颐颐之义大矣哉盍备诸乃视宫路维南有山初成屹而拱曰胡为乎童哉布令载筑载培繁植草木高下错列英华炳若盖取诸贲贲者饰也文之敷也其曰文明以止人文也又曰君子以懿文德美哉其形而著乎见山下有沼惟坟曰胡为乎燥也于沼之傍爰卜其泉爰凿其井以汲以引勿幕有孚水乃锺盖取诸大畜畜者大容受也甃井者修也引而靡竭者习也君子多识前言往行以畜其德渊哉其本乎见堂室以后无间叹曰奚若是隘隘匪君子所由乃相宫址乃购民居既辟既广俾之宽衍盖取诸益益者益所未充也其曰益德之裕也又曰宽以居之言优优如也博哉其恢恢乎有馀也哉又拟形以肖名以山为龙颡池为龙吻两井为龙眼法变化也作亭以覆梁额曰仰高以山巍巍譬道峻极顒圣模也曰景行以路荡荡譬道归极遵洪范也夫明王设校以布经训宪臣推广以宣德意图养育俊髦卒于成学是故文学之舆也畜学之器也宽学之廓也仰学之则也景学之履也变学之融也用是以养养道斯备夫养成之学以致用也龙体之变以时勤也故曰颐之义大矣哉侍御公代后以设教尚象以尽意鼓舞以立方其至矣乎今兹多士朝夕是游当观象思体玩义舞绎图惟不悖以全厥学若时登庸期为国华为令器为弘基为岳为逵为龙为光随地而见以验厥学斯无忝国典无负宪令多士其勖哉教职刘纪张礜杨鹏暨诸生王尚说辈三百馀人闻馀言拜而受之请勒诸石嘉靖九年六月立
庙学重修记
苑马寺卿 交河冯时雍
丙申冬十二月乃 乃：九 日澶渊史柱史奉命来按辽左越三日率诸寮谒文庙礼成九 九：乃 升阶周旋回视殿宇庑廊楹桷摧颓瓴甓败脱帘栊不偶丹雘磨灭砌阑靡泐棂星东欹既而折旋斋舍屋倒壁倾鞠为茂草乃登堂进诸生语曰学校教化本原之地朝廷所以毓人才责治效于后日顾如此甚弗称斯典守者之羞也俟徐图之诸生皆诺阅丁酉春三月柱史乃按金复诸州既返广宁诸部沿边镇堡靡不披历由是抵辽凡录冤赈穷摘奸遂良阅武较文事既周至乃申告于守巡三司曰文庙之废坠甚矣失今不治将遗士庶之忧盍亟图之遂授之略诸司领命惟虔乃选文武之良以综理其事即日召匠氏物土抡材输陶取砺征役于籍需财于府而不泛不滥仅三阅月而工毕适秋祀上丁之辰柱史复率诸寮承祀事但见殿宇庑廊焕然整饬礼乐衣冠秩然就列神人于是乎胥悦而礼成焉翌日即有开原之行时署教事陈洪范率诸生走公署请于予曰庙学之废久矣今复更新诸生乐育有地愿徵一言以志不忘予备员苑寺目睹其事不能辞乃为之记夫天下之事成其始者未必能保其终之不敝保其终者实所以能成其始之维新斯二者互相为用要其存主则同一重道崇文之意也辽左文庙之创始于洪武十七年百五十年于兹凡三为修饬是役也柱史岂得已哉盖尝见夫公署之剏于有司者始则规模宏丽岁久能无敝乎典守者顾不亟为之坐视大败不可收拾乃极力穷土木搜财用工甫毕而民亦劳止矣盖惟念罔在民役志它图故乐因循而阴以筹己之私而明以罔人公论将谁予乎是故春秋之法祥瑞不书独于土木之工必书何也劳民动众国之重事也必书之者见是役之兴必不得已也不然则必在所不予也辽左庙学之废久矣久则愈敝不亟为之劳民伤财容有纪极予故知是役之兴柱史甚不得已也虑深而忧长也乃若云中之弄兵二镇之告急网维斯彻万目就隳民之弗恤而赋役繁兴是岂独下之罪哉予故潜书此以为擅兴土木之役者之鉴是为记
广宁卫学 金辽以前莫考元置广宁府路儒学旧址在广宁右卫西北元季毁于兵国朝设儒学仍旧址为正统辛酉都御史王翱改建于镇东堂之右成化间都御史滕昭彭谊参议尚絅郎中毛泰重加修葺巡按御史王嵩新造祭器弘治间副使李贡添设乐器正德间都御史刘宪复增号舍新制泮宫嘉靖戊子都御史潘珍复凿泮池于棂星门外长六丈阔三丈引大惠泉注之
广宁建学碑记
广宁建学碑记
翰林侍讲学士 临川王英
诏守广宁征虏前将军中军都督同知曹义创建儒学义受命唯谨捐己赀募工取材伐木石陶瓦甓百费皆具乃相地得镇城谯楼之右厥土高爽创夫子庙两庑棂星及明伦堂斋舍府库之属而庙与庑列圣贤之像制度弘伟焕然一新初广宁无学校义与参将胡源刘端奏请建学立师以教导其人遂得请义等乃竭力经营会都察院右副都御史王公翱以总督兵务至广宁曰立学兴教事不可缓饬励诸将校亟成之八年秋七月教授郑祥训导卢茂谋刻石以纪功而王公具其始末属予为记广宁古幽州地迨元置广宁路其地广袤守以重关峙以迭暲缭以大海昔时汉胡杂处人性犷悍冠裳异制习俗尚武争以射猎为生诗书礼乐之教蔑然不闻也我太祖高皇帝以圣德膺天眷以神武定四方汛扫残胡统一华夏拓辽地置兵卫守以大将列圣相承文谟武烈重光昭宣边城万里烽堠无警圣天子嗣天历服德教弘敷仁恩覃布民物阜安蛮夷宾服治教底于太平而辽之诸卫兵强将勇所守益固乃创学宫于广宁使山海之区其人益知尊圣人之教以敦礼义笃忠孝务仁信而风俗归厚焉呜呼盛哉创始之功盖超越乎前古而贻谋则及于永久者也广宁之人与其将士必率循其教而为师必大振其道庶几无负于立学之意也故于学成官书其实以示后来乃不辞而记之王公字九皐以都宪理兵事政令严肃诸将校用奋扬威武边隅以宁又以兴学为先务义字敬方为将有勇略于学之建有劳力皆可记也故并为之书
广宁右屯卫学 新建学在卫治东南甲午巡按御史常时平奏至巡按御史王珩建立见除教官
义州卫学 先代无考大德间有加封先师碑国朝正统间即其旧址建立庙学以后守备施聚都督王锴参将韩辅胡忠崔贤王京张铭御史刘訒张问行相继修葺庙貌森严学舍宏丽
广宁中左屯卫学 前代无考正统元年都御史李浚创建成化间于城隍祠得元加封先师碑故知为文庙旧址弘治间副使李贡参将胡忠备御孙镇重修庙学制度宏丽时乡人文贵任陕西左布政铸铜器爵供祀事焉
元加封大成至圣文宣王碑
元加封大成至圣文宣王碑
盖闻先孔子而圣者非孔子无以明后孔子而圣者非孔子无以法所谓祖述尧舜宪章文武仪范百王师表万世者也朕纂承丕绪敬仰休风循致治之良规举追封之盛典加号大成至圣文宣王遣使阙里祀以太牢于戏父子之亲君臣之义永惟圣教之尊天地之大日月之明奚罄名言之妙尚资神化祚我皇元主者施行大德十一年秋七月立
宁远卫学 前代无考宣德五年都指挥刘斌始建庙学卫治东南景泰癸酉都督焦礼重修成化间御史王绅陈宽檄守备刘铭备御刘璘大加修葺
重修庙学记
重修庙学记
山东布政司参政 保定宁举撰
宁远旧本广宁前屯二卫地宣德戊申于此筑城置卫其庙学虽剏立于本卫治东南但茅屋数间景泰癸酉都督焦公礼始易材而增修之至成化丙午都指挥王公铭更重修焉历经且二十年栋宇倾颓而前屯庙学亦然弘治癸亥夏六月侍御史南康馀公奉命来按治东辽临其地首谒夫子庙一展拜之馀遂慨然有一新之意且病其基址尚隘神路太促更欲开拓之命守备都指挥郭君振领其事先发官赀各若干以为倡盖郭君武弁中素著廉干者因命乃白于钦差巡抚都宪济南张公公嘉而许之郭君即锐意率作焉凡百料作工食之费悉出经画不敛于众而自足力役虽征于下由平日能得众心是以趋事者不告劳易贸民地南北三十丈许东西半之基址益以开阔神路益以宽爽复委百户金鉴董其役兴事于秋首向之倾颓者皆撤而新之未备者皆增而置之自正殿而下东西为两庑前为戟门为泮池泮池之上为桥道最前为棂星门门之左右各建坊扁截然改观由是庙貌学宫盖将完美矣未几而郭君总戎河东馀公巡历满期甲子秋八月侍御史保定杨公奉命代至视其前修有未备者悉寄诸守备都指挥耿君贤而修理之以终其事耿君遂领命焉凡所寄者尽为整饬但见殿宇凌空金碧耀日规制宏丽杰然于山海之东吾道增辉士类吐气今当落成之日既而郭君谓是役实关风化不可无述取绘图式乃寻遣指挥陈钺科举生员李桂走币徵焉予亦乐闻盛事义不容以不文窃惟学校所以育人材人材所以资治化故学校乃临政者之先务而吾夫子实万世斯道之宗主颜曾思孟以下诸贤皆有功于斯道者庙以安之貌以像之官家之恤祀报功吾人之希贤仰圣胥此焉赖可坐视其敝而不加之意耶肆惟我国家定制两京皆立国学府州卫邑亦皆立学有学必有庙虽穷荒绝塞亦所不略意盖以此宁远虽云边地去关不二百里山水秀发锺而为人才驰声科目后先相望今之士睹宫墙之壮丽感上人之作兴安知不从此而人才益盛乎其前屯庙学增修功成与是卫同一时要之皆张公及馀杨二公之命郭君成始耿君成终之力也予于是知诸公之用心可谓急所先务而郭耿之能可谓高出群类者矣是役也宪副太平李公及佥宪宁海王公尝措赀助之其功亦有不可没者故撮其大概为记以纪岁月云尔若吾夫子道德功业载诸简编者前人亦既道之详矣予何敢赘言
前屯卫学 前代无考旧在城西北隅成化辛丑御史王嵩废圆通寺址改建御史陈宽檄守备王铭备御盛名董役增展庙貌巍然弘治癸亥御史余廉复檄守备郭振备御马翔指挥邓德建学舍凿泮宫焉
三万卫学 元有文庙旧址在今三万卫北街有大德加封碑记洪武二十五年始创草宇三楹三十一年开设学校永乐四年备御都指挥储钦仍旧址更建成化二十二年都指挥王远重修
铁岭卫学 前代无考
沈阳中卫学 前代无考正统二年都御史李浚开设在卫治东后都指挥田进刘璘重加修焉
海州卫学 洪武十八年指挥刘成创建宣德元年迁城西门内成化五年副总兵韩斌都指挥文宁重修弘治五年巡抚李公迁城东南隅
盖州卫学 前代无考洪武癸亥指挥吴立张良佐创立在卫治东南隅
复州卫学 前代无考旧在城东南隅洪武二十八年开设正统元年迁于城西北隅备御都指挥李通建指挥靳通重修
金州卫学 前代无考洪武十七年创建于卫治西南正统二年指挥左让迁于城东南隅
敬一箴序
敬一箴序 一十四御史常时平随学建立
圣制敬一箴序
夫敬者存其心而不忽之谓也元后敬则不失天下诸侯敬则不失其国卿大夫敬则不失其家士庶人敬则不失其身禹曰后克艰厥后臣克艰厥臣五子之歌有云予临兆民如朽索之驭六马为人上者奈何不敬其推广敬之一言可谓明矣一者纯乎理而不杂之谓也伊尹曰德惟一动罔不基德二三动罔不凶其推广一之一言可谓明矣盖为元后受天付托承天明命作万方之君一言一动一政一令实理乱安危之所系若此心忽而不敬则此德岂能纯而不杂哉故必兢怀畏慎于郊禋之时俨神明之鉴察发政临民端庄戒谨惟恐拂于人情至于处独之时思我之咎何如改之不吝思我之德何如勉而不解凡诸事至物来究夫至理惟敬是持惟一是协所以尽为天之子之职庶不忝厥祖厥亲由是九族亲之黎民怀之仁泽覃及于四海矣朕以冲人缵承丕绪自谅德惟寡昧勉而行之欲尽持敬之功以驯至乎一德其先务又在虚心寡欲驱除邪逸信任耆德为之匡辅敷求善人布列庶位斯可行纯王之道以坐致太平之至治也朕因读书而有得焉乃述此以自勖云人有此心　万理咸具　体而行之　惟德是据　敬焉一焉　所当先务　匪一弗纯　匪敬弗聚　元后奉天　长此万夫发政施仁　期保鸿图　敬怠纯驳　应验顿殊　征诸天人　如鼓答桴　朕荷天眷　为民之主　德或不类　以为大惧惟敬惟一　执之甚固　畏天勤民　不遑宁处　曰敬惟何　怠荒必除　郊则恭诚　庙严孝趋　肃于明庭　慎于闲居省躬察咎　儆戒无虞　曰一维何　纯乎天理　弗三以三　弗二以二　行顾其言　终如其始　静虚无欲　日新不己圣贤法言　备见诸经　我其究之　择善必精　左右辅弼　贵于忠贞　我其任之　鉴别必明　斯之谓一　斯之谓敬君德既修　万邦则正　天亲民怀　永延厥庆　光前裕后　绵衍蕃盛　咨尔诸侯　卿与大夫　以至士庶　一遵斯谟主敬协一　罔敢或渝　以保禄位　以完其躯　古有盘铭　目接心警　汤敬日跻　一德受命　朕为斯箴　拳拳希圣庶几汤孙　底于嘉靖
启圣祠
尊经阁
书院
辽左书院
辽左习武书院
崇文书院
仰高书院
辽右书院
蒲阳书院
辽左书院 在都司西南弘治甲寅御史樊祉创建右参议杜整为之记御史汪赐刘成德葛禬杨百之王重贤常时平曾铣相继修葺作养人材
辽左习武书院 在都司西北巡按御史王重贤建
崇文书院 广宁城西二里弘治间都御史张岫副使李贡就废兴教寺故址建之都御史张瀹重修
仰高书院 广宁城内旧为巡抚公署嘉靖己丑巡抚潘珍率佥事王舜渔改建既成乃择诸生居之饩廪有程课业有章学者多所成就
辽右书院 在锦州城弘治癸丑巡按御史樊祉建
辽右书院记
辽右书院记
给事中 义州贺钦
弘治癸丑秋南燕绣衣樊公按治东土以教育人才为首务乃选考河东西诸生之优等者庠各有差建辽右辽左二书院以分处之读书其中以相切磨期于僻坏之士咸克造就延学行老成师儒主之复命官典其薪米共亿之费院额之扁巡抚都宪河东张公九云之所署也樊公临古宜枉顾病夫请为辽右书院记欲成诸生而久斯院辞以迂鄙不足辱命继而托分守参戎金台王公彦箴恳求不已乃为一言夫古今之道一而古今之学不能一盖古之学者将以明此道而体于身足乎己而及乎物非若今之学者务诵数工织组要声光徼利禄而已此义利正邪之分而治道隆污生民休戚之所系焉者予窃感焉不能苟同流俗谨取紫阳文公之教于白鹿者躬勉以诲子弟暨馆下之生闻诸人不迂阔之者鲜矣今樊公之记斯院乃不我迂而惓惓以之为托公其有意于法古乎则亦遵文公之规而已盖其所示五教之目为学之序修身处事接物之要炳然具在至所谓诚明两进敬义偕立其丁宁之意愈觉深切诸生由是以进高乃志正乃学实乃功以祛习俗趋利之故陋吾知德成而才富体立而用行进足以匡吾君而泽吾民退足以化其乡而善其俗夫然后古圣垂教之意可以不悖朝廷育才之心可以无负而樊公之建斯院与夫从事而成之者亦皆有光于无穷矣嗟夫此固诸生之所以成而斯院之所以久者与书曰事不师古以克永世匪说攸闻故敢以是为诸生劝敢以是为将来告樊公名祉字介福丁未名进士是役也提调者参戎王公铭督工则都阃鲁公勋云
蒲阳书院 在蒲河城嘉靖十三年御史常时平建
社学 二十五
辽阳社学六
广宁社学四
辽阳社学六 左卫在泰和街西右卫在肃清街北中卫在安定街西前卫在鼓楼西后卫在镇远街西东宁卫在卫治东御史杨滋建
广宁社学四 俱巡抚潘珍建 各卫社学 随卫建立

###○关梁
辽阳
桥六关三 镇远桥 镇远门外 升平桥 西关外 升仙桥 平夷门外 安定桥 安定门外 连山关 城东南一百八十里朝鲜入贡之道 鸦鹘关 城东三百三十里 刺榆关 城南一百七十里 梁水桥 城东北三里 稠柳河木桥 城北六十里
沈阳中卫 桥七关一
浑河木桥 卫南十里 沙河木桥 卫南四十里 蒲河木桥 卫北三十五里 抚顺关 在抚顺所东三十里建州夷人朝贡出入 泛河桥 泛河所南一里 小桥 泛河所南三里 清河桥 懿路所南关 泥沟铺桥 懿路所南三十里
铁岭卫 桥三
柴河桥 卫北三里 辽海桥 卫南十五里 周胜桥 卫北十里
开原 桥八关五
山头关 三万卫南六十里 清河关 城西南六十里 清河桥 南门外 马鬃河桥 城西三十里 亮子河桥 城西五十里 三山桥 城南三十五里 庆云桥 西门外 太平桥 南门外 安远桥 北门外 和阳桥 东门外 广顺关 城东六十里靖安堡 新安关 城西六十里庆云堡 镇北关 城东北七十里
海州卫
桥八关一 沙河桥 卫城西十里 八里河桥 卫西南八里 夹河桥 卫西南二十里 桥头桥 卫西南七十里 杨家桥 卫西南七十里 三岔河桥 卫西七十里 通河桥 卫西一百二十里 新河桥 卫西一百三十五里 大片岭关 卫东一百一十里
盖州卫
桥六关三 清河桥 南关外 新安河桥 卫南九十里 埚头河桥 卫南二十五里 熊岳河桥 卫南六十里 张果老桥 卫南四十里 仙人桥 卫南五十里 石门关 卫东七十里 梁房口关 卫西北九十里海运舟由此入辽河 连云岛关 卫西一百五十里
复州卫 桥三关一 沙河桥 卫南八里 真武桥 卫东门外 北清渡桥 卫西南四十里空洞天成居人利涉 栾古关 卫南六十五里
金州卫
关三 哈思关 卫南一十八里 萧家岛关 卫东北一百五十里 旅顺口关 卫南一百二十里海运舟至此登岸
广宁 桥十八关三
平远桥 在湖沟铺东三里 广济桥 城东盘山驿东十五里 通济桥 城中鼓楼南 新桥 靖远门南正德年间鲁祥重修 经济桥 城内东 秀水桥 迎恩门外 观澜桥 泰安门外 长春桥 拱镇门内北 大惠桥 永安门内 迎秀桥 拱镇门外 拱辰桥 教场南 会流桥 经济桥南长春大惠二流至此合而为一正德间李溱重修 邻泮桥 儒学泮宫西 平洋桥 高平驿东二十五里 羊肠河桥 城东三十五里 四塔桥 城南九十里 十三山桥 城南九十里 分水岭关 城北八里 白土厂关 城北七十里 魏家岭关 城西北六十里 火烧桥 城东二十五里
宁远卫 桥一
高桥 卫东六十五里
前屯卫 桥二
板桥 卫西北四十里 火烧桥 卫西三十里
右屯卫 桥三
龙王庙桥 卫东三里 乾河上得桥 卫北五里 枯凌河桥 卫东一里
义州 桥三
通远桥 南门外山川坛南 阅武桥 城门外参将胡忠建 凌河桥 北门外胡忠建 锦州 桥二
石桥 城东七十里 凌河桥 城东十五里

###○坊表
辽阳城九门各一 平夷坊平夷门里广顺坊广顺门里永智坊永智门里安定坊安定门里泰和坊泰和门里迎恩坊肃清门里武靖坊武靖门里镇远坊镇远门里无敌坊无敌门里 按临总会坊 在肃清门里 扬武 都司门东 威振 都司门西 三韩阃寄 都司门前 肃寮 察院门西 贞度 察院门东 旬宣 旧布政司西 简阅 太仆寺东 塞渊 太仆寺西 兴贤 学东 育才 学西 化龙 学前 税课司坊 在钟楼北 辽阳在城驿坊
升平桥坊 西关外
广宁城四门各四 春和泰安承恩拱镇 街坊四 长安日近北鄙风清辽海壮观医闾形胜 肃寮 都察院东 贞度 都察院西 节镇 会府前 三韩司令 总镇府东 五路具瞻 总镇府西 镇守坊二 太监府东西 经国 户部分司东 筹边 户部分司西 北镇庙坊 城西
义州城街坊四 安宁理平顺义泰安
锦州城街坊四 迎恩永安宁远广顺
宁远城街坊四 景阳崇敬怀远靖边
前屯城街坊四 永安治政承恩贞节
开原城街坊四 迎恩安远和阳庆云 兴贤育才 文庙东西
铁岭城街坊四 寅宝如祇阳明宁远
沈阳城街坊四 永宁迎恩镇远靖边
海州城街坊四 广济迎恩清化拱辰
盖州城街坊三 宣武安仁崇义
复州城街坊三 武靖善宁永安
金州城街坊四 泰和海宁承恩永安
进士坊
辽阳一十七 为顾能周正丘霁邵奎胡深毕用李恭高升佟珍鲁义王铉孙盘高文豸佟应龙鲁纶徐景嵩刘悌立 广宁四 为陈琳冯裕傅钥安永清立 义州四 为高冈贺钦范正陈珍立 锦州五 为王辅孔斌文贵李珍张文锦立 宁远一 为陈寿立 开原二 为雷升郭宗立 蒲河一 为张经立 沈阳一 为范鏓立 海州一 为宁杲立 盖州一 为陈鉴立
举人坊
辽阳三十六 为张升顾能周正丘霁胡深邵奎李恭李深孙达潘全高升袁寿佟珍毕用孙义鲁义陈昂耿福宋全韦恭翟达王铎崔鉴王渊刘澄韩辙孙盘李文绣王玺王铉李朝阳盛时雍陈羡徐文亨张彦良万善立 广宁一十五 为陆本吴哲吴珍陈琳潘辅傅钥张𥌓张皡安永清张云霖齐宗道齐宗贤杜矩刘德芳韩文德立 义州九 为贺钦张钺高冈范正刘玠陈珍杜谨梁明王翔凤立 锦州七 为文广王辅程鎡孔斌文贵李珍沈恩立 宁远一 为陈寿立 开原二 为雷升郭宗立 蒲河一 为张经立 沈阳二 为郭斌范鏓立 海州三 为丁□宁杲李伯通立 盖州一 为傅直立 金州一 为邵奎立
仕宦坊司谏坊二
为给事中鲁纶徐景嵩立 绣衣坊 为御史胡深立 牧民三正坊 为知府韩辙立 荆南邦伯坊 为知府盛时雍立 涧松晚翠坊 为徐给事中父镛立 桑榆淑景坊 为刘主事父洪立以上俱辽阳 绣衣坊二 为广宁吴哲吴珍立 司谏坊 为给事中傅钥立 敕封坊三 二为傅给事中父景立一为安主事父禄立 绣衣坊亚卿坊 为锦州文贵立 都谏坊大司寇坊 为宁远陈寿立 都宪坊绣衣坊 为海州宁杲立 户部主事坊 为海州刘潢立 学士坊 为盖州陈鉴立
武选坊
辽阳八 为韩玺崔贤庄椿徐载李景良崔世武韩承庆刘大章立 海州二 为孙文朱玺立
贞节坊
辽阳四 为刘氏金氏张氏李氏立 义州一 为杨氏立
孝子坊
辽阳二 为刘鼎刘定立 广宁一 为李用立 前屯卫一 为生员宫守礼立
尚义坊 为宁远吴英立

###○驿传
辽阳在城驿 在肃清门外西关内洪武十八年设左卫前所带管 朝鲜馆 在安定门外东南 夷人馆 在泰和门外西南 递运所 城西八里庄洪武二十年设右卫带管 鞍山驿 辽阳城西南六十里洪武二十年设中卫带管 递运所 在鞍山站内洪武二十年设前卫带管 虎皮营城驿 辽阳城北五十五里洪武二十一年设旧沈阳中卫正统初年调拨后卫左所带管 递运所 在本站内洪武二十年设后卫左所带管
广宁在城驿 泰安门西北街 安夷馆 广宁城迎恩门外 递运所 拱镇门东街北 安插所 拱镇门东街北 闾阳驿 广宁城南五十里千户潘英重修 递运所 闾阳驿东 安插所 闾阳驿东北 盘山驿 广宁城东四十五里 递运所 盘山驿东 安插所 盘山驿西北 高平驿 广宁城东九十五里 递运所 高平驿西 安插所 高平驿东
右屯卫十三山驿 右屯卫西北三十五里 递运所 十三山驿西北
义州在城驿 南关街北 递运所 城南门外东 牵马岭驿 义州城东五十里 递运所 牵马岭驿西
锦州小凌河驿 锦州城南三十里 递运所 小凌河驿西 杏儿站 城西南六十里 递运所 杏儿站南
宁远卫连山驿 宁远卫东北三十二里 递运所 连山驿东 曹庄驿 卫西南一十三里 递运所 曹庄驿南 东关驿 宁远城西六十里 递运所 驿南
前屯卫沙河驿 前屯卫东北四十五里 递运所 沙河驿西 高岭驿 卫西南三十五里 递运所 高岭驿北
开原在城驿 南门西 递运所 三万卫城南门外 中固抚顺驿 开原城南四十五里 递运所 中固城东
铁岭卫嚚州驿 铁岭卫西关 递运所 西关 懿路驿 南关
沈阳在城驿 卫治西南隅 递运所 城西四里
海州在城驿 西关 递运所 卫北门外 牛庄驿 卫西四十五里 递运所 牛庄驿南 沙岭驿 卫西八十九里 递运所　安插所 俱在沙岭驿南
盖州在城驿 南关 递运所 驿西 熊岳驿 卫南六十里 递运所 驿西 耀州驿 去卫六十里 递运所 驿南 五十寨驿 卫南一百二十里 递运所 五十寨驿西南
复州在城驿 南关 递运所 驿西 栾古驿 卫南六十里 递运所 驿南 石河驿 卫南一百二十里 递运所 驿西
金州在城驿 卫治东南 递运所 卫北门外 木场驿 卫西南六十里 递运所 木场驿东 旅顺驿 卫西南一百二十里 递运所 在旅顺口北城

###○祠祀
神祠
八蜡庙二
旗纛庙十二
北镇庙
贤祠
先师庙
启圣祠
名宦祠七
乡贤祠八
褒功祠
邓将军祠
旌功祠
花云忠祠
钓台祠
神祠
社稷坛　山川坛　厉祭坛　城隍庙　马神庙 以上随城建立共十四所
广宁马神庙碑记
广宁马神庙碑记
工部侍郎 甘陵马中锡
广宁城南有隙地平衍不颇旧为镇守内臣蔬圃前太监岑章来镇辽东下车之再明年为正德戊辰以马实边镇重务初割其地三分之一为庙以祀马神袤二十丈广十八丈周缭以垣内建正殿三楹仪殿亦三楹皆涂丹绘碧严以神 神：衍文 像设左右厢各三楹皆朱其扉牖以储籍茅仪殿之前左建旗竿一以壮威灵右建楮楼一以承月｜蠁又前为 为：券 大门一以通神道旁小门二以达广陌其西偏复割庙地三分之一区别以墙辟门通庙居道流以守之内建室前后各三楹为宴息之所皆南向侧亦三楹为炊爨之所东向前亦建一门以便出入而簿正之供樊修之资不与焉财皆己捐力不官役工既讫请予记之呜呼天驷房星之神其来尚矣稽诸礼奉祖以春徵诸诗祷伯以戊淫祀能尔哉岑章为中大夫奉玺书握兵柄富贵宠荣莫与为伍虽倾赀以缮缁黄之宇人亦不得而非之也今乃不屑彼而唯此之务其殆能超貂璫之习而甘俎豆之味者乎矧其在镇三年畜马养兵不妄生事贤声大著夷汉安之他日必有能为之作传以嗣太原张监军者又岂直一祀可述而已耶
八蜡庙二 辽阳一在城隍庙内广宁一在城外东嘉靖甲戌总兵却永建
旗纛庙十二 辽阳城在都司内东广宁在谯楼西义州在卫治东北广宁左屯卫在东南隅宁远在卫东南前屯在经历司东沈阳在中卫治东南铁岭在卫治后三万在卫治东海州在卫东南复州在卫东南金州在卫治北
北镇庙 广宁城西在昔舜封医巫闾山作镇幽州三代因之唐开元封北镇爵广宁公辽金加王号元大德一年封贞德广宁王大明洪武初诏革封号止称北镇医巫闾山之神建庙设主岁时祭享
附文
诏封五镇山
诏改正祀神名号
敕辽东都司
重修北镇庙记
重修北镇庙记
祝文一
祝文二
祝文三
祝文四
祝文五
祝文六
祝文七
祝文八
具瞻亭歌
咏庙下古松
和韵
和韵
登会仙亭
和韵
和韵
诏封五镇山 元大德二年
上天眷命皇帝圣旨三代以降九州岛皆有镇山所以阜民生安地德也五岳四渎先朝已尝加封惟五镇之祀未举殆非敬恭明神之义其加东镇沂山为元德东安王南镇会稽山为昭德应顺王西镇吴山为成德永靖王北镇医巫闾山为贞德广宁王中镇霍山为崇德应灵王仍敕有司岁时与岳渎同祀著为定式故兹诏示
诏改正祀神名号 洪武二年
奉天承运皇帝诏曰自有元失驭群臣鼎沸土宇分裂声教不同朕奋起布衣以安民为念训将练兵平定华夷大统以正永惟为治之道必本于礼考诸祀典知五岳五镇四海四渎之封起自唐世崇名美号历代有加在朕思之则有不然夫岳镇海渎皆高山广水自天地开辟以至于今英灵之气萃而为神必皆受命于上帝幽微莫测岂国家封号之所可加渎礼背经莫此为甚至如忠臣烈士虽可加以封号亦惟当时为宜夫礼所以明神人正名分不可以僭差今命依古定制凡岳镇海渎并去其前代所封名号止以山水本名称其神郡县城隍神号一体改正历代忠臣烈士亦依当时初封以为实号后世溢美之称皆与革去其孔子善明先王之要道为天下师以济后世非有功于一方一时者可比所有封爵宜仍其旧庶几神人之际名正言顺于理为当用称朕以礼祀神之意所有定列各神名号开列于后
一五岳称东岳泰山之神南岳衡山之神中岳嵩山之神西岳华山之神北岳恒山之神
一五镇称东镇沂山之神南镇会稽山之神中镇霍山之神西镇吴山之神北镇医巫闾山之神
一四海称东海之神南海之神西海之神北海之神
一四渎称东渎大淮之神南渎大江之神西渎大河之神北渎大济之神
一各处府州县城隍称某府城隍之神某州城隍之神某县城隍之神
一历代忠臣烈士并依当时初封名爵称之
一天下神祠无功于民不应祀典者即系淫祀有司毋得致祭呜呼明则有礼乐幽则有鬼神其理既同其分当正故兹诏示咸使闻知
敕辽东都司 永乐十九年三月初七日
北镇医巫闾山之神自昔灵应彰显而卫国佑民厥绩尤著独其庙宇颓毁至今弗克修治朕心拳切夙夜弗忘敕至尔等即择日兴工建立祠宇饬严祀事以称朕崇仰之意故敕
重修北镇庙记 成化癸卯
都御史 王宗彝撰
舜即位分冀东北医无闾地为幽州于时分州十有二每州必表封一山以为一州之镇医无闾山即幽州之镇也按书传及职方氏俱作无后变无为巫考之广宁志云山在城西五里庙在山之南今验地里城西五里无山又云清安寺即今观音阁在闾山之内去城一十二里今阁入山仅一里许则是山当距城一十里与今地里步数正合而志云五里者传写之讹也今庙在山之阳去山五里四分里之一距城三里四分里之三唐开元号为北镇封山之神为广宁公金加封为王以闾山之镇密近邦畿大德间王之上加封贞德字岁祠与岳渎同元季值兵燹止遗正殿三间我皇明太祖高皇帝洪武二十三年寝殿之南建瓦屋三楹左右司各一间别于庙东建宰牲亭神库神厨各三间缭以垣墙春秋命有司二祭太宗文皇帝永乐十九年特敕所司彻其旧而创构前殿五间中殿三间后殿七间前又构御香殿五间以贮朝廷之降香也通为一台高丈馀周凿白石为栏后殿前左右各建殿五间前殿前东西各建左右司一十一间又建神马门及外垣砖甃朱门通二层形势入门则以渐而高就地势为之也其大势规矩比旧殊有霄壤始称为王号之神庙也然历岁滋久甃瓦日脱椽木渐朽檐宇倾垂梁栋欹斜每遇霪雨漫及神座先是守臣以边事劳瘁不暇及乃者成化戊戌今镇守太监韦公朗自开原分守而迁是任到任之三日谒庙历睹之惕然不宁谓前巡抚都宪陈公钺总戎侯公谦曰吾辈奉命守是方为是方所依今一方山镇之神庙坏而弗安则守镇之臣岂得自安乎是当急为修葺斯不失为政之务也二公是之于是命官董其事鸠工庀材凡殿宇及左右司门墙之属腐朽者撤而易之倾斜者扶而正之损者修之葺之废者营之补之得监枪监丞八闽洪义总储郎中安东金迪协守参将郡人崔胜咸加赞襄之力财用不取于所司工力不劳于军馀经始于是年秋九月落成于成化癸卯夏四月庙貌焕然一新太监公此举使神居以宁则神力上而为朝廷御灾捍患下而使东土奠安所及者博矣固非要福于己也告成之日太监与总戎请馀纪其事以垂于后用是记之
重修北镇庙记 弘治八年
都御史 河东张岫
冀州之境由太行而东尊严雄峻惟医巫闾为诸山之冠我太祖高皇帝建极之初主宰百神于天下名山大川皆遣使持祝文牲帛以受命告又以前代崇其号人其神者非敬神之体下诏追正以复其本号而北镇实医巫闾山之本号也每岁春秋祀事与岳渎同朝廷有大典礼大政务则遣使告焉此实圣祖之独见而万古不易之盛典有非前代之可及也猗欤盛哉庙去广宁城西五里规模卑狭殿宇渗漏永乐辛丑我太宗文皇帝敕都司建立祠宇饬严祀事历年既久圮剥弗治成化癸卯御马监太监韦公朗来镇东辽首谒斯庙极有兴修之志虽已命工葺理未称心力弘治甲寅三月旱祷之辄应公勃然谓馀曰北镇朝廷尊严边方仰赖庙貌倾颓盍葺理焉具其事请命于上以成夙志于是协推素有才干致仕指挥闵质专董其事剪拂荒芜去阻铲堮隳隆就夷自殿亭以下皆易之以美材复铸铜像于中东西创钟鼓二楼悉饰以金碧丹雘又增左右冀廊二十楹以便兴献大门五楹门之外又加牌扁一架曰北镇之庙前展台基加旧八丈五尺东西十三丈高一丈五尺悉以白石砌之重门三出缭垣千堵以至斋宿庖库簠簋罍爵无不备具木石甓瓦之需匠作工役之费悉出俸赀起工于弘治甲寅之夏毕工于乙卯之秋财不妄费人不告劳形势以列高亢明爽敻逾曩规由是士民商贾之登游者一举目而东辽之胜概可见矣总戎李公杲义之速予以纪其事馀惟义人之正路也君子由焉彼舍正路而不由者诱于利也诱于利而欲推其所有以济于人尚不可得矧有馀力以事神乎噫此义之所以不行而行义者为难得也今韦公以中贵重臣荷累朝之荣遇守镇东土多历年所独以北镇一庙不数年而两新之若职务之当先者具以俸赀千缗一朝委之于不还之地而无难色即此而观则其平日利人济物之心无非忘利而循义决胜运筹之谋无非行义而讨不义也非素明于义而由正路之君子能如是乎不然则曰镇守吾职也吾知不失边备耳奚暇他为哉视庙貌之倾颓岁时之丰凶若越人视秦人之肥瘠漠然不动于中焉其如韦公何况北镇礼秩居他镇之首永奠东土御我边疆利我边民与五岳海渎同功历代所以崇祀之者在是边方所以依仰之者在是今韦公拳焉新其庙貌广其规模所以仰答我祖宗得敬神之体为千古不易之盛典者宁不又有在于是乎书其事以记之且以为来者劝焉
祝文一 正统九年
皇帝谨遣吏科给事中姚夔祭告于北镇医巫闾山之神曰予奉天育民愧凉于德致兹久旱灾及群生夙夜省躬中心惓切神司方镇忧悯谅同雨农以时宜任其责特兹致祷尚冀感通弘布甘霖用臻丰稔匪予之惠时乃神休
祝文二 天顺元年
皇帝遣翰林院编修李本致祭于北镇医巫闾山之神曰惟神毓秀锺灵镇兹北土奠安之功民物允赖兹予复正大统祇严祀典惟神歆格永佑家邦
祝文三 成化十三年
皇帝遣巡抚辽东兼赞理军务都察院右副都御史陈钺致祭于北镇医巫闾山之神曰国家敬奉神明聿严祀事所期默运化机庇佑民庶乃近岁以来或天时不顺地道欠宁或雷电失常雨旸爽候或孽妖间作疫疠交行远近人民频遭饥馑流离困苦痛何可言惕然于中罔知攸措惟神奠镇一方民所恃赖睹兹灾沴能不疚心是用特具香币遣官祭告尚冀体上帝好生之德鉴予忧元元之意斡旋造化弘阐威灵捍患御灾变祸为福庶几民生获遂享报无穷惟神鉴之
祝文四 弘治六年
皇帝谨遣巡抚辽东地方兼赞理军务都察院右副都御史张岫致祭于北镇医巫闾山之神曰伏自去冬无雪今春少雨田苗未能播种黎庶实切忧惶予甚兢惕用是侧身修省虔致祷祈惟神矜悯下民斡旋大造早霈甘泽以滋禾稼以济民艰庶民有丰稔之休则神亦享无穷之报
祝文五 正德元年
皇帝遣中书舍人尹梅致祭于北镇医巫闾山之神曰惟神功参造化永镇北土奠安民物万世永赖兹予嗣承大统谨用祭告神其歆鉴佑我国家
祝文六 正德六年
皇帝谨遣山东等处承宣布政司经历张敏德祭告于北镇医巫闾山之神曰去岁以来宁濠作孽命官致讨逆党就擒内变肃清中外底定匪承洪佑曷克臻兹因循至今未申告谢属者四方多事水旱相仍饿莩载涂人民困苦盗贼啸聚剿捕未平修省咎由实深兢惕伏望神兹昭鉴幽赞化机灾沴潜消祯祥叶应永庇生民
祝文七 嘉靖元年
皇帝遣彭城伯张钦祭于北镇医巫闾山之神曰惟神功参造化永镇北土奠安民物兹予嗣承大统谨用祭告神其歆鉴佑我国家
祝文八 嘉靖十一年
皇帝遣巡抚辽东地方兼赞理军务都察院右副都御史周叙致祭于北镇医巫闾山之神曰惟神锺灵孕秀镇奠一方阴翊国家其来尚矣朕以寡昧恭承天命十有一年于兹敬事神祗罔敢少懈顾储宫未立恒切于怀兹者特具牲帛醴齐遣官虔祷伏望茂著神功锡予元嗣则我国家绵庆禩于无穷而神亦享福于有永矣
具瞻亭歌
初亭程启充
高阁倚危巅上与飞云齐林岑罍山罪凿斜径吞吐日月分东西盘旋曲折下复上凌虚百丈悬丹梯耸兢数息不可到眼花神悸忽欲迷阳坡宽衍抱山腹群峰辐辏飞寒瀑高人指点历画图结构孤亭纵心目杂芳绕径摇晴光石龛锺乳流琼浆开窗揽结生灵籁陶然身世浑相忘紫芝黄石争烂绚啼鸟落花还向面烟霞淡拖迟游人可惜风光自流转胡沙万里静边陲鼓吹铙歌列虎貔军中韩范今谁是小心犹诵南山诗南山北斗屹相向维石岩岩天荡荡三朝出入推荩臣坐镇华夷归德望呜呼具瞻兮具瞻不在兹亭不在山中朝赫赫周师尹令人可望不可攀弥纶元化调玉烛尧封禹甸开愁颜
咏庙下古松
任洛
祠屋苍松午多阴相携阴下一闲吟干承雨露参天直根结神苓入地深傍立断碑迷草莽人磨荒藓认辽金殷勤爱护莫摧折恐负栽培造物心
和韵
薛廷宠
北镇庙前古柏阴虚空时作虬龙吟山川为尔一增胜岁月从前不计深尽日清风频引鹤高秋商气自嘘金锦鞯玉勒上林者那识深山岁晚心
和韵
朱篪
琴尊尽日坐松阴抚景盘桓发浩吟直干应同天地老孤标宁识雪霜深依栖况有丹霄鹤声价犹如万镒金词客十年同雨露于今回首忆知心
登会仙亭
任洛
昔年仙在此亭歌仙去亭空草满坡阶下苍松经岁久眼前怪石阅人多浊醪且饮催逸兴浩气当时满太和欲近清幽种菊竹应须渐次剪藤萝
和韵
薛廷宠
紫箫檀板洽仙歌羽骑青幢照晚坡关海襟喉城市小江山文藻燕游多石门云气侵衣湿古树禽声应管和秋色医闾堪揽结幽情还欲访松萝
和韵
朱篪
会仙亭上听仙歌渢渢松风酒石坡雨浥尘氛天外净山横紫翠席前多蓬弧兴剧延残照弦管声高叶太和圣代河山俱受职御香岁岁绕烟萝
贤祠
先师庙 十四学各立
启圣祠
名宦祠七 广宁在崇文书院内正德庚辰都御史张禴建义州在北门外广宁中屯卫在卫治东宁远在文庙内铁岭在文庙内海州在文庙内金州在东隅
乡贤祠八 辽阳在书院内正德己卯参议蔡天佑建义州在文庙东文昌祠废址前屯卫在文庙内沈阳卫在文庙内东辽海卫在卫治东南海州卫在文庙内东复州卫在文庙内金州卫在东南隅
辽阳乡贤祠记
辽阳乡贤祠记
郡人兵备副使 徐景嵩
郡所在祠乡贤于学宫励来学也辽故为郡顾独无祠非缺典与正德戊寅秋监察御史凤阳高公钺奉命按辽下车即垂意此举值边务方殷乃不果越今年己卯百度就绪人吏用和自春徂夏膏雨以时公乃按志汉得三人流寓二人北海管氏宁平原王氏烈襄平一人河内太守李氏敏国朝三人辽阳二人万全儒学训导张氏升河南道监察御史胡氏深义州一人户科给事中贺氏钦论功与德咸应祭法其诸不与是列者俟论定而后入惧泛及也既已乃用前分守参议睢阳蔡君天佑议乃以辽左书院之十贤堂改祀诸贤乃以十贤移祀于中堂盖即寓祠于学之意也于是分守参政王君炫暨太仆寺丞束鹿杨君睿协志同怀乐成休美凡屋宇之欹坠者阶级之倾圮者户牖之破缺者治之则已力不重劳财不重费人两便之祠既成二公乃以公命命某为记辞之不得因窃叹夫诸贤之生之不幸也又叹夫诸贤之不幸乃有大幸也夫以诸贤之功之德生于邹鲁宋卫诸郡将必与颜之仁仲之勇游夏之文学同不泯矣不幸弃置是乡漫为榛莽高风峻节下同凡人往来过者付之太息而公于案牍倥偬之际独能尊而事之以风示吾人俾巍然灵光如在其上如在其左右岁时荐奠敬共登降如先圣先师讵可不谓大幸乎虽然诸贤在天之灵固不以祠之有无为幸不幸然今世之士大夫之宦游吾乡及吾乡之士大夫之尚友古人者非祠则无以致其向往也继自今苟有登诸贤之堂者惕然曰某也可师某也可友拜其位则想见其人闻其风则思齐其美虽或不谓之诸贤之徒吾不信也反是则自暴自弃而已矣而亦何颜于诸贤哉故曰励来学也尝考吾辽地方自秦汉以来率为郡县我圣祖酌古立法乃以卫所易之一时武备雄于三边亦既效矣及观学效 效：校 之教俎豆之习科第之盛无异郡县容或过焉乃知圣祖睿意所寓盖不专于武且将借文事以固吾圉也然则是祠之设岂曰小补之哉是为记
褒功祠 辽阳城西三里庄正德丁卯为副总兵韩斌建
邓将军祠 辽阳城钟楼东弘治间为都指挥邓佐建表忠义有碑巡抚吴祯撰
旌功祠 义州城南门外参将胡忠为马云叶旺立赐额旌功
花云忠祠 复州城立
钓台祠 义州城北门外凌河岸南为给事中贺钦立
钓台祠碑记
钓台祠碑记
都御史 蔡天佑
凡有功于人者祀报之义也医闾先生教化乡闾者四十年异端之教不行焉乡人为祠祀之不谓义乎先生姓贺氏讳钦字克恭家医闾山因号焉天性高明幼学即有志于古初见性理群书朝夕玩索而有得焉乃益自信古圣经书本教躬行不可徒事诵说已也乃益厌俗学举进士为给事思尽厥职有犯无隐成化戊子春京师灾乃上疏大路谓应天以实不以文不报遂自劾又不报乃告病归筑室圃中取古圣贤书以渐幽讨非吊丧问疾不出也如是者数年大有所得乃教诸乡人乡人故事重佛老及诸不经之神先生既化之乃制祀外神文俾祀而悉焚之上下翕然从之无梗焉者于是趋门墙者日益众矣学者始至必询其奉先祖事父兄之节苟简则亟命改之曰学者学何事也而可缓于是耶每谓朱子白鹿洞规为经书机要小学书为日用准则自修教人一本于是故异端之说无自以入而义州之俗独美焉弘治初以大学士刘吉荐除陕西参议赐玺书假以便宜会母疾不果行乃条陈四事一曰资真儒以讲圣学二曰荐贤才以辅治道三曰遵祖训以处内官四曰兴礼乐以化天下略载行状皆世切要凿凿可行疏未上而母疾不起襄事遣子上之且辞新职许之言寝识者有遗恨焉先生惟好山水每景物熙明辄携亲友游钓凌溪之浒徜徉竟日初无外慕既没之五年乡人思先生者相谓曰吾人之不为佛老惑者先生功也吾属幸见先生而被其教也先生往矣恐久而忘之吾不忍于吾之身而忘先生也吾子孙不幸不及见先生而不蒙其教也先生往矣恐久而不知之吾不忍吾之子孙之不知先生也凌溪先生乐所也盍为祀祠岁时祀之使吾属接之于目思之于心则先生之教犹在也使吾子孙接之于心则先生之教亦不敢违也呜呼先生之功至是亦大以远乎哉尝闻先生之学出白沙白沙者广南陈公甫也史谓陈公甫作诗好奇时人多宗之愚生也晚不及登白沙之堂知其人也使白沙而止于作诗好奇也则作诗好奇为信而先生不作诗好奇所造乃其自得使白沙而不止于作诗好奇也则作诗好奇为诬而先生不作诗好奇所造乃为善学因并及之
薛子曰：祠祀之义维何谨按东辽文庙以崇道祀北镇以奠方祀山川以锺灵祀厉祭以仁鬼祀城隍以丽土祀马神旗纛以兵卫祀褒功旌功以录绩祀八蜡以祈养祀名宦以显德祀乡贤以劝俗祀功德裨国明祀咸秩祠典所繇起也然则何以出治道邪曰夫观对越祼将而敬恪攸萃神人悦和理道畅洽往者胡人遥观慑栗至有立邓祠于境外者关系匪细呜呼民知敬神则知忠君有司利导之也记曰其治辩者其礼具又曰惟贤者能尽祭祀之义言祭之重如此也
