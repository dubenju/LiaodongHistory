#●辽东志卷五
##官师志
爵命
使命
职官
名宦

###○爵命
周
汉
魏
晋
南北朝
唐
辽
金
元
国朝
周
箕子名胥馀纣庶兄纣亡箕子抱祭器归周武王封于朝鲜至则教其民以礼义田蚕织作为民设八条相杀者以当时偿杀相伤者以谷偿相盗者男没入为其家奴女子为婢欲自赎者入五十万虽免为民俗犹羞之嫁娶无所售是以其民无盗门户不闭妇人贞信饮食以笾豆其国化之音义曰八条不具见
汉
韩广高帝八年春正月徙燕王广为辽东王
甘延寿字君况北地郡郅人少以良家子弟善骑射尝超距逾羽林亭楼由是迁为郎试弁为期门以材力得幸稍迁至辽东太守车骑将军西域都护骑都尉与陈汤共诛斩郅支单于封义成侯薨谥曰壮侯
张奂宇 宇：字 然明酒泉人奂少游三辅师事太尉朱宠学欧阳尚书初牟氏章句辞浮至四十馀万言奂减为九万言后辟大将军梁冀府乃上书桓帝奏其章句诏下东观以疾去官复举贤良对策第一擢拜议郎永寿元年累迁安定属国都尉匈奴中郎将奂与皇甫规友善奂既被锢凡诸友旧莫敢为言唯规荐举前后七上在家四岁复拜武威太守迁度辽将军九年春徵拜大司农复拜护匈奴中郎将以九卿秩督幽并凉三州及度乌桓二营兼察刺史二千石能否赏赐甚厚匈奴乌桓闻奂至因相率降奂迁少府又拜大司农以功封侯
薛宣字赣君东海郯人也少为廷尉书左都船狱史后迁乐浪都尉丞幽州刺史长安令补御史中丞拜丞相封高阳侯
公孙瓒字伯圭辽西令支人瓒以母贱遂为郡小吏美姿貌大音声言事辨慧太守奇其才以女妻之后从涿郡卢植学于缑氏山中略见书传举上计吏太守刘君坐事槛车当徙日南瓒具豚酒于北芒上祭辞先人祝曰昔为人子今为人臣当诣日南日南多瘴气恐或不还愤惋慷慨悲泣再拜而去既行道得赦还举孝廉除辽东属国长史尝从数十骑出行塞下猝逢鲜卑数百骑瓒乃自持两刃矛驰出冲贼杀伤数十人瓒左右亦亡其半遂得免中平中以瓒督乌桓突骑车骑将军张温讨凉州贼有功迁骑都尉诏封都亭侯复兼领属国长史瓒常乘白马自号白马长史乌桓相告语避白马长史乃画瓒形射之中者咸称万岁虏遂远窜塞外瓒志扫灭乌桓威名大震拜奋武将军封蓟侯
公孙康辽东襄平人度之子魏封为襄平侯
魏
鲜于辅拜左度辽将军封乐亭侯遣还镇抚本州岛
公孙恭度之弟魏文帝封为平郭侯馀见家世
李弼辽东襄平人魏司徒赐姓徒何氏入周为太师魏国公
阎柔拜度辽将军进县侯位
晋
李胤宣伯信之子仕封广陆侯进尚书仆射迁太子少傅事见宦迹
南北朝
晁晖辽东人魏济州刺史颍川公
晁清晖之子袭爵例降为伯馀见忠节
任祥延敬广宁人初从葛荣荣败拥所部降拜广宁太守赐爵西河县公随齐神武起兵封魏郡公
唐
张俭师约京兆新丰人高祖起俭以功累迁营州都督高丽入寇俭率兵破之太宗征辽东遣俭率蕃兵先进拜行军总管使为前锋自新城路邀击进渡辽至建安城破斩千级封皖城郡公俭性谨畏典羽兵三十年未尝有过卒赠荆州都督谥曰敬陪葬昭陵
李澄襄平人隋蒲山公宽之远胄勇悍隶江淮都统李垣府又从永平节度李勉军勉帅汴表澄滑州刺史兴元元年澄遣卢融间道奉表诣行在德宗嘉之署帛诏内密丸授澄刑部尚书汴滑节度使澄未即宣乃先勒训士马李希烈疑以养子六百戍之贼攻宁陵养子辈乘以剽掠澄尽斩之又封澄武威郡王真元初迁澄检校尚书左仆射义成军节度使卒赠司空
辽
萧朴字延宁国舅族博学多智有史才能知人主意敷奏称旨朝议多取决之封兰陵郡王进王恒加中书令重熙初拜东京留守薨赠齐王
萧孝忠志慷慨尚越国公主拜驸马都尉累迁殿前都点检北府宰相为东京留守时禁渤海人击球孝忠言东京重镇无从禽之地若非球马何以习武且天子以四海为家何分彼此宜弛其禁从之入朝封楚王拜北院枢密使
萧孝友字挞不衍小字陈留以戚属为小将军累官左武卫大将军检校太保西北路招讨使封兰陵郡王起复北府宰相出知东京留守会伐夏失利以太后救免诛复为东京留守进封丰国王
耶律倍太祖长子从征渤海拔夫馀城改曰东丹以倍为人皇王主之建元称制太祖讣至倍即日奔赴知皇太后欲立德光乃与群臣请于太后而让位焉是为太宗以东平为南京徙倍居之又置卫士阴伺动静倍谓左右曰我以天下让主上今反见疑不如适他国以成吴太伯之名立木刻诗载书浮海奔拜怀化节度使瑞真等州观察使移镇滑州倍虽在异国常思其亲问安使不绝太宗立石敬瑭为晋主加兵于洛召倍不从遣壮丁害之敬瑭入洛丧服临哭以王礼权厝后太宗改葬于医巫闾山谥曰文武元皇王即位谥让国皇帝倍初巿书万卷藏于医巫闾绝顶望海堂通阴阳音律精医药砭□之术工辽汉文章尝译阴符经善画本国人物如射骑猎雪骑千鹿图皆入宋秘府五子长世宗次娄国稍隆先道隐各有传
萧惠字伯仁阿古只五世孙授契丹行宫都部署改南京统军使加同中书门下平章事朝议以辽东重地非勋戚不能镇抚乃命惠知东京留守事改西北路招讨使封魏国公
耶律隆先字团隐义宗四子也封平王兼政事令留守东京薄赋税省刑狱恤鳏寡数荐贤能之士有阆苑集行于世
耶律仁先字糺邻授宿直将军累迁殿前副点检北院大王东京留守女直岁侵掠仁先开山通道以控制之边民安业封吴王以平乱功加尚父进宋王为北院枢密使卒年六十遗命家人薄葬
张浩辽阳人官至太师南阳郡王事见学术
安同辽东胡人也祖世高汉时以安息王侍子入洛历魏至晋避乱辽东遂家焉道武徵兵于慕容垂同从征姚平于柴壁姚兴悉众救平同日 日：曰 汾东有蒙坑径路不通姚兴必从汾西至柴壁宜截汾为南北浮桥乘西岸筑围贼至无所施其智力以功赐爵北新侯又诏持节循察并定二州纠守宰不法郡国肃然卒赠为高阳王谥曰恭惠
安原同之弟性沉勇多智畧明元时镇云中蠕蠕犯塞原破之以功赐爵武原侯太武即位拜驾部尚书车驾征蠕蠕进爵河间公在朝无所比周
安颉同之弟辨慧多略有父风明元初侍长宜城王奚斤追赫连昌至安定颉为监军侍御史昌来攻颉禽昌送京师赐爵西平公宋将刘彦之寇河南颉击彦之遂济河攻洛阳拔之进攻武牢彦之兵溃进爵为王卒谥曰襄
潘乐相贵广宁石门人乐初生有雀止其母肩占者咸言富贵之徵因名相贵后为字及长宽厚有略为尔朱荣别将讨元昊以功封敷城县男齐神武以乐为镇城都将从破尔朱兆于广阿进爵广宗县伯累以军功拜东雍州刺史封金门郡公镇河阳讨侯景至梁泾州获其地薨赠太师大司马尚书令
怡峰景阜辽西人本姓默怡因避难改焉少以骁勇闻从贺拔讨万侯丑奴赐爵蒲阴县男后讨曹泥功进爵华阳县公从破□太复弘农破沙苑进爵乐陵郡公东魏攻颖州峰复以轻骑邀击大破之自是威名转盛加授开府仪同三司峰沈毅有胆略得士卒心时号骁将赠华州刺史谥曰襄威
高模翰渤海人有膂力善骑射好谈兵初太祖平渤海模翰避地高丽王妻以女因罪亡归上谕模翰曰朕自起兵百馀战卿功第一虽古名将无一加复语诸国使曰此国之勇将朕统一天下斯人之力也及晋叛盟模翰为统军副使下关南城邑数十与赵延寿往攻田武名俄有光自模翰目中出萦骁旗矛焰焰如流星久之模翰喜曰此天赞之祥遂进兵杀获甚众晋以杜重威领兵来拒模翰逆战杀其先锋有诏比之李陵晋兵复至滹沱河模翰复败之加特进太师封悊郡开国公九年正月迁左相卒
金
夹谷吾里补暗土浑河人累破辽兵伐宋败张浚军于富平累官孛特本部节度使封芮国公多智略膂力过人虽老勇健不衰卒年一百有五岁
粘割斡特剌盖州人真元初宗毅言宋人欲起兵衅求入见世宗遣斡特剌诘之无状还报称旨授左司员外郎累官刑部尚书世宗尝谕平章政事括安礼曰择材最难如斡特剌所举者颇称朕意委提控代州阜通监谕之曰朕自任卿以来悉卿材乾故擢为执政卿亦体朕待遇之意勉尽所职凡谋议奏对多副朕心但有所见悉心以言进尚书右丞兼枢密副使明年改上京留守还拜平章政事封芮国公讣闻上悼之祭赙甚厚谥成肃
大白大辽阳人从侵宋屡有大功封太傅汉国王卒赠太师晋国公
蒲察通累官平章政事封任国公世宗将幸上京以通朝廷旧人命为上京留守先往镇抚之明昌四年上谕宰臣曰通先朝重臣年高未衰因命知广宁府事累表请老复以开府仪同三司致仕通在政府举太子率府完颜守贞监察御史裔俱可大用其后皆为明臣世多其知人云
移剌成辽横帐人通契丹汉字天会间隶挞懒下为行军猛安正隆南伐为武毅军都总管大定二年改河中尹招降乔家等族首领结什角迁南京留守召拜枢密副使封任国公改北京留守
承晖御史台奏承晖前为提刑豪猾屏息迁临海军节度使贞佑初进拜平章事宣宗迁汴进拜右丞相兼都元帅封定国公与皇太子留守中都高琪居中用事忌承晖成功诸将皆顾望终无一兵至中都者抹然尽忠谋南奔承晖召经历完颜师姑谓曰始我谓平章知兵故推心以权畀平章尝许与我俱死今忽异议行期且在何日汝必知之师姑曰今日向暮且行曰汝行李办未曰办矣承晖变色曰社稷若何叱下斩之承晖起辞谒庙作遗表付令史帅安石举家号泣承晖神色泰然与安石举白饮满谓安石曰子行矣安石出门闻哭声则已饮药薨矣是日尽忠出奔中都不守表至行在宣宗哭之尽哀赠太尉尚书令广平郡王谥忠肃
完颜弼盖州猛安人充护卫从丞相襄戍边有功除同知德州防御使后入为武卫军副都指挥使至宁元年东京不守弼为帅左监军捍御辽东请自募二万人以卫京师绍王怒曰我以东北路为忧卿言京师有急何耶付有司论诏免死杖谪为云内州防御使寻为元帅左都监真定弼条战守数事奏之及迁都南京沮长淮拒大河扼潼关以自固宣宗将迁汴次真定弼言太子不宜留中都盖军少则难守军多则难养又奏将帅以阃外为威今生杀之权皆从中覆宣宗颇用其言三年改之 之：知 东平府山东西路宣抚副使是时刘二祖馀党孙邦佐张汝揖保济南弼遣人招降之弼荐邦佐汝楫改过用命招降甚众四年弼迁宣府事汝楫复谋作乱邦佐密告弼飨汝楫伏甲庑下酒数行锺鸣伏发杀汝楫并其党手诏褒谕封密国公元兵围东平弼百计应战久乃解去宣宗赐诏奖谕是岁五月疽发于脑卒弼平生惟喜读书延儒士歌咏治东平爱民省费军民无相讼有古良将之风焉
元
木华黎性沈毅多智略猿臂善射挽弓二石强太祖命统诸军征辽东次高州卢琮金朴以城降进攻北京金守将银青率众逆战败之斩首八万馀级城中食尽契丹军斩关来降锦州张鲸聚十馀万杀节度使称临海郡王至是来降诛之鲸弟致据锦州叛略平滦瑞利义懿广宁等州木华黎率军数万讨之州郡多杀致所署长吏降进兵红螺山主将杜秀降奏为锦州节度使七月进兵临兴中攻 脱溜字 石山致遣鲸子东平将骑步三万援溜石木华黎夜半引兵疾驰溜 溜：衍文 于神水县东大败之斩东平并其卒万二千八百馀级拔开义县遇 遇：进 围锦州斩首三千馀级溺死者无算致降伏诛后广宁刘琰义州进 进：田 和尚降木华黎曰此叛寇存之无以惩后除工匠优伶外悉屠之田 田：拔 苏复海三州斩完颜众家奴咸平宣抚蒲鲜等率众十馀万遁入拔 拔：海 岛丁丑八月诏封太师国王都行省承制行事赐誓券黄金印曰海 海：子 孙传国世世不绝后子 子：衍文 薨封鲁国王谥忠武
移剌捏儿契丹人幼有大志膂力过人沈毅多谋辽亡金以为参议留守皆辞不受闻太祖举兵私语所亲曰为国复雠此其时也率其党百馀人诣军门献十策帝召见与语奇之问尔生何地对曰伯州因号为伯州元帅乙亥拜兵马都元帅佐木华黎取北京下高丽及松义锦等二十六城破五十四寨平利州贼刘四禄时锦州贼张致兵势方炽复出奇兵掩击斩致以功迁龙虎卫上将军兵马都提控元帅继取辽东西广宁金复海盖等十五城兴州监州重儿反复与乌也儿讨平之累官军民都达鲁花赤兼兴胜府尹卒赠太尉追封兴国公谥武毅
朵儿只木华黎六世孙脱脱子也生一岁而孤稍长备宿卫事母至孝喜读书不事章句至治二年授集贤学士时年未冠一时同寅如郭贯赵世延邓文原诸老皆器重之天历二年朵儿只袭国王位扈跸上都至元十四年诏脱脱总兵南讨脱脱遣朵儿只攻六合拔之既而诏削脱脱官爵罢其兵权朵儿只乃以本部兵守扬州十五年薨于军年五十二朵儿只为相务存大体兼理庶务中外号为贤相二子朵蛮帖木儿翰林学士俺木哥失理袭国王
廉希宪字善甫幼魁伟举止异常及长笃好经史世祖立累官平章政事振举纲维综核名实汰逐冗滥裁抑侥幸当时翕然称治后以释囚事罢相久之诏起希宪为北京行省平章政事十二年右丞阿里海牙下江陵图地形上于朝请命重臣开大府镇之帝急召希宪还使行省荆南希宪冒暑疾驱以进至镇阿里海牙率其属郊迎望拜尘中荆人大骇即日禁剽夺通商贩兴利除害兵民安堵遂大兴学选教官置经籍日亲讲舍以厉诸生希宪疾久不愈召还江陵民号泣遮道留之不得相与画像建祠希宪还囊橐萧然琴书自随而已十六年春诏复入中书希宪称疾笃皇太子遣侍臣问疾因问治道希宪曰君天下在用人用君子则治用小人则乱臣病虽剧委之于天所甚忧者大奸专政群小阿附吾国民病之大者殿下宜开圣意急为屏除不然日就沈疴不可药矣戒其子曰丈夫见义勇为祸福无预于己谓皐夔稷契伊傅周召为不可及是自弃也天下事苟无牵制三代可复也十七年十一月十九日夜有大星陨于正寝之旁流光照地久之方灭是夕希宪卒追封魏国公谥文正加赠推忠佐理翊运功臣太师开府仪同三司上柱国恒阳王谥如故子六人孚佥辽阳等处行中书事
刘敏中字端甫济南章丘人由中书掾擢兵部主事拜监察御史宣抚辽东山北诸郡守令恃贵幸暴横者绳之以法锦州雨水为灾辄发廪赈之除东平路总管官至翰林学士承旨敏中平生身不怀弊口不论钱义不苟进进必有所匡救援据今古雍容不廹每以时事为忧或欝而弗伸则戚形于色中夜叹息至泪湿枕席为文辞理兼备有中庵集二十五卷延佑五年卒追封济国公谥文简
耶律铸成仲幼聪敏善属文尤工骑射楚材薨嗣领中书省事上言宜疏禁网采历代德政八十一章以进宪宗征蜀诏铸领侍卫骁果以从屡出奇计攻下城邑宪宗崩阿里不哥叛铸弃妻子挺身朔方来归世祖嘉其忠即日诏见赏赐优厚中统二年拜中书左丞相是年冬诏将兵备御北边后徵兵扈从败阿里不哥于上都之北加光禄人夫奏定法令吏民便之二年行省山东未几征还初清庙雅乐止有登歌诏铸制八佾之舞乐成上之赐名大成改平章政事拜中书左丞相迁平章军国重事监修国史朝廷有大事必咨访焉十九年复拜中书左丞相以事罢免仍没其家资之半徙居山后卒赠太师懿宁王谥文忠
国朝
刘江邳州宿迁人姿貌丰伟知识过人从军山海卫永乐年间由总旗累迁至左都督镇守辽东以金州倭寇窃发相地形要害于望海埚筑立城墩以防海寇属王家山岛举火刘江计寇将至亟整马步军赴埚设伏翌日倭船二十馀艘泊马雄岛径奔埚上江亲督指挥徐刚领兵赴堡外复遣百户姜隆以奇兵伏山下邀其归路约贼围堡举炮发伏马步俱进贼大败奔入樱桃园合兵围之自辰至酉生擒八百五十七名斩首七百四十二级后倭寇遂绝事闻玺书褒美徵至京面宴赉甚厚封广宁伯给铁券世袭卒谥忠武
施聚良会通州人体貌魁梧器度宏远由金吾右卫指挥使以功充本路参将崇尚俭朴委任智勇枕戈待旦居安虑危每行军寝用草铺食藉马鞯训练士卒增筑屯堡营缮有法又能延师儒教训子弟义人始有科目甲子兀良哈贼众犯境聚提所部兵从大将出境外兵间道遮击遂大破之斩获甚多升都督佥事充右副总兵镇守辽东正统己巳英庙北狩聚闻报恸哭即日引道守臣备牛酒迎劳聚曰主止安在我辈尚可宴乐遂趋京师以功累升左都督天顺改元进封怀柔伯给铁券世袭后召至京师赐簪缨蟒衣金帛天顺六年薨于镇谥威靖
焦礼显州人英勇善战从靖难升都指挥使备御宁远正统七年升左都督充左副总兵镇守辽东景泰甲戌大破贼众于小团山斩获甚多铠仗弓矢称是进爵东宁伯给券其文曰冲当一面勇敌万人英宗闻其勇畧召至京赐蟒衣金帛在镇二十馀年寿八十二卒赠东宁侯
曹义扬州仪真人少好学十五袭父燕山左卫指挥奉公守法持廉无玷文皇知其贤召从征沙漠愿居前锋克著奇绩升湖广都指挥佥事平茶陵梅花洞蛮升中军都督佥事充副总兵镇守辽东开拓边境累破逆虏进位左军都督加封丰润伯食禄一千二百石给铁券世袭后应召赴京年老薨于家遣官谕祭追封丰润侯
董兴正统间以海宁伯充总兵官镇守辽东
王宗正统间以成山伯充总兵官镇守辽东
郑宏景泰间以武安伯充总兵官镇守辽东
卫颖天顺初以宣成伯充总官兵镇守辽东
蒋骥弘治间以定西侯充总官 官：兵 兵 兵：官 镇守辽东

###○使命
巡抚
巡按
户部分司
镇守内宦
分守内宦
监枪内宦
镇守总兵
巡抚
皇帝敕谕今特命尔巡抚辽东地方赞理军务训练军马整饬边防提督粮储禁革一切奸弊务使军戎振举粮饷充足衣甲鲜明器械锋利城堡墩台边墙无不完固以防御寇贼抚安兵民有警则公同镇守太监总兵等官调度官军相机杀贼禁约管军头目不许科扰克害及隐占私役有误战守违者轻则量情惩治重则毋畏势豪径自参奏拏问其馀一应边务听尔便宜从事与镇守等官从长计议而行况今辽东地方疲惫军士艰难守边官员行事乖方以致地方不靖尔为宪臣受兹委任宜持廉秉公安静□重凡军民利病可兴可革者悉心访究从宜审处具实奏闻务使地方宁谧内外讋服□或□常怠忽及乖方误事自取罪责尔其勉之慎之故谕
李浚乐安人副都御史
李纯镇南人副都御史
王翱事见名宦
寇深唐县人副都御史
刘广衡安福县人甲辰进士副都御史
程信事见名宦
胡本惠江西人副都御史
滕昭事见名宦
袁恺河南人佥都御史
张岐河间府兴济人佥都御史
彭谊广东人副都御史
左钰河间府阜城人进士佥都御史
马文升事见名宦
刘潺彰德人丁丑进士副都御史
陈钺河间府献县人丁丑进士副都御史
王宗彝事见名宦
弘治年间
徐贯浙江淳安人丁丑进士副都御史
张岫山西安邑人丙戌进士佥都御史
张玉河间府吴桥人进士副都御史
陈瑶广西人佥都御史
韩重山西绛州人戊戌进士副都御史历升南京工部尚书
张鼐山东济南人乙未进士佥都御史
马中锡河间故城人进士副都御史转升兵部侍郎
正德年间
邓璋直隶涿州人进士佥都御史
刘瓛山东济南人乙丑进士副都御史
李贡太平人甲辰进士副都御史
王彦奇四川云阳人庚戌进士佥都御史
王宪山东东平州人庚戌进士副都御史历官兵部尚书左都御史总制陕西
彭泽陕西兰州人庚戌进士佥都御史历升兵部尚书总制陕西
袁经湖广长沙府宁乡人佥都御史
张贯直隶蠡县人己未进士副都御史卒于官
张禴顺天府平谷人己未进士佥都御史卒于官
嘉靖年间
李承勋湖广嘉鱼人癸丑进士副都御史历升兵部尚书
张琏陕西西安人壬戌进士副都御史升户部侍郎
张云河南信阳人壬戌进士副都御史寻升户部尚书致仕
潘珍徽州婺源人壬戌进士副都御史升南京兵部右侍郎寻转左侍郎
成文山西山阴人壬戌进士副都御史后因谢病而归
周叙湖广九溪人辛未进士副都御史历升兵部左侍郎提督宣大军务
王潮直隶镇江人进士副都御史升南京大理寺卿
吕经陕西宁州人戊辰进士副都御史
任洛河南钧州人辛未进士左佥都御史因兵变自改辽东
巡按 辽东接山东登莱诸郡故守巡道以山东二司为之其仓库税务仍冠以山东布政司巡按御史亦曰巡按山东又各处专敕提学辽东则巡按兼督学政
周革临川人丁丑岁贡
陆广平临川人丁丑岁贡
辛佑江西铅山人丙戌进士
程可久
顾立
孔谔
贾节
孙
张志文江西广信府上饶人辛卯进士
李斌
夏能
刘洁
胡起先江西安福人丙戌进士
王
卢睿浙江东阳人辛丑进士
张观山西代州人壬辰进士
包怀德江西进贤人进士
陈谷江西进贤人辛丑进士
张政直隶广德州人戊戌进士
张聪广东新兴人丙申进士
郭原
邵嵩江西都昌人辛丑进士
陈诏浙江青田人庚戌进士
章杲
元亮河南汤阴人庚戌进士
罗绮事见名宦
李盘山西稷山人丁未进士
李纯
陆瓛吴县人甲辰进士
徐璟河南光山人进士
芮钊直隶宝坻人壬戌进士
丁宣
刘泓
黄绶直隶平谷人乙丑进士
李本道湖广善化人戊辰进士
陈瓛山东东平州人乙丑进士
丁泰亨贡士以教职擢任
刘孜江西万安人乙丑进士
谢燫浙江临海人辛未进士
邢宥广东文昌人戊辰进士
张奎河南固始人戊辰进士
陆平贡士
桂怡浙江慈溪人戊辰进士
田景旸直隶高阳人甲戌进士
程鉴直隶开州人甲戌进士
裴斐陕西渭南人甲戌进士
杨璡山西祁县人辛未进士
常振山西平定州人贡士
朱暟直隶高邮州人庚午贡士
马震河南汲县人丙戌进士
吕雯直隶安州人贡士
荆伦山西平定州人贡士
魏瀚浙江馀姚人甲戌进士历官都御史
侯英直隶开州人庚辰进士
崔让山西石州人贡士
李大纲
费臻直隶安州人甲辰进士
徐英直隶永平人丙戌进士
王衡山西稷山人甲申进士
潘宣河南洛阳人庚辰进士
张伟直隶景州人丙戌进士历官副都御史总督漕运
张镛直隶盐山人己丑进士
王崇之直隶滑县人甲申进士
杨徽河南河内人丙戌进士
强珍事见名宦
唐鼐河南安阳人壬辰进士
马隆河南巩县人己丑进士
刘瓒直隶清苑人乙未进士
张西铭云南宁州人乙未进士改提督北直隶学
王嵩事见名宦
王绅陕西安化人壬辰进士
弘治年间
陈宽直隶新河人戊戌进士
周宗河南裕州人乙未进士
贾锭河南安阳人戊戌进士
宋鉴山西阳城人戊戌进士
李善事见名宦
樊祉河南胙城人丁未进士
张天衢直隶高阳人甲申进士
王和直隶迁安人戊戌进士
郭庸直隶迁安人甲辰进士
罗贤山西清源人庚戌进士
张隆山西夏县人辛丑进士
车梁山西石州人庚戌进士
闾洁陕西泾州人癸丑进士
王献臣锦衣卫人癸丑进士
馀濂江西都昌人癸丑进士
杨滋直隶定兴人庚戌进士
正德年间
邢昭顺天府三河人丙辰进士
沙鹏直隶江都人己未进士
赵应龙直隶衡水人己酉贡士
宁溥直隶山阳人壬戌进士
汪赐浙江仁和人戊辰进士
刘大谟事见名宦
常在山西榆社人乙丑进士
刘成德事见名宦
张文明事见名宦
王金直隶涿鹿中卫人辛未进士
高越直隶凤阳人甲子贡士
葛禬锦衣卫籍浙江嘉兴人甲戌进士
杨百之万全都司籍直隶迁安人甲戌进士
嘉靖年间
郑本公山西朔州人甲戌进士
郭登庸山西山阴人甲戌进士
王正宗顺天府固安人丁丑进士
刘訒河南鄢陵人丁丑进士
张问行直隶内黄人辛巳进士
王重贤直隶交河人辛巳进士
朱孔阳直隶河间人辛巳进士
谢兰山西代州人丙戌进士
李镛山西曲沃人丙戌进士
杨行中顺天府通州人癸未进士
常时平直隶交河人己丑进士
曾铣直隶江都人己丑进士以戡定三城升大理寺丞
王珩直隶交河人壬辰进士
史褒善直隶开州人壬辰进士
乔佑河南洛阳人己丑进士
户部分司
皇帝敕谕辽东地方该用钱粮数多止靠屯田子粒及在京送去银两并开中引盐以备支用奈近年以来奸弊百端粮料滥收粗浥穅秕不堪食用屯田被人侵占子粒无从上纳若不严加清理禁革不无边储亏折有误供给今特命尔前往彼处总理督同都布按三司管屯管粮官员及督并分理钱粮知州通判凡壹应屯田务要照例逐一清出拨军屯种各仓场粮草收支之际务要关防严密除奸革弊禁约官吏军民人等不许包揽侵盗及侵占屯田不纳子粒违者六品以下官尔即拏送按察司分巡官并所在官司问理应奏请者照例奏请施行其三司官若有因循怠忽亦听尔指实劾奏每岁开中引盐并纳银籴买粮料须斟酌价值贵贱岁用多寡及地方缓急极边城堡缺粮仓分从公坐派不许只于附近有粮去处派拨图作人情其粮料务要乾圆洁净敢有插和穅秕沙土者就便拏间退出仍取勘各卫仓廒数目各样银料坐定廒口随收随盘以革奸弊及令各卫定委老成指挥一员量拨馀丁烧造砖瓦石灰采打木植专以预备遇有各廒损坏随即修理亦就总督查考勿令各官私役卖放凡彼处壹应合行事宜务要遵照该部近日题准事理悉与巡抚官协同面议停当而行毋得偏执自专乖方误事尔受兹委托须持廉秉公正己律人毋暴毋刻务俾事妥人安斯称任使如或持身不谨以致扰人坏事及畏势听嘱容情作弊亏损钱粮事发必重罪不宥尔其勉之慎之故敕
王宗彝事见名宦
毛泰河南兰阳人己丑进士
金迪锦衣卫人
王敏宣府前卫人己未进士
丁绅山西朔州人壬戌进士
赵仲辉山西闻喜人辛丑进士
唐锦舟四川达县人甲辰进士有文名
王璘湖广黄岗人甲辰进士
王潘陕西宁远人甲辰进士历升副使
史学应天府溧阳人丁未进士
王氶巳陕西朝邑人庚戌进士
王济河间人丁未进士升太仆寺卿
王荩锦衣卫籍山东潍县人丙辰进士历升工部右侍郎
刘绎山西代州人丙辰进士改御史刘瑾乱政以直受害人多惜之
徐琏真定武邑人己未进士
毕玺山西高平人庚子贡士
张伟四川内江人丙辰进士历升运使
王俸顺天府三河人壬戌进士
马应龙陕西河州人辛未进士升山东兵备副使转四川按察使未任卒
张鹏福建蒲城人辛未进士
李培龄金吾右卫人乙丑进士
李淮山西闻喜人甲戌进士历升都御史未任卒
罗英湖广江夏人甲戌进士升安庆知府
刘从学山西吉州人丁卯贡士历升副使
李腾霄山西盂县人癸未进士升知府
寇天与山西榆次人丙戌进士升知府
张承祚河南光山人丙戌进士升太原府知府
李钦昊直隶东安人癸未进士
孙巨鲸陕西徽州人癸未进士
马扬河南上蔡人辛巳进士原任监察御史以言谪外升今职
镇守内宦
皇帝敕谕今特命尔与总兵官一同镇守辽东地方整理城堡操练军马抚恤士卒防御贼寇遇有贼情相机战守凡一应大小事务悉与总兵巡抚等官计议而行不许偏执己见乖方误事仍命尔兼管神铳与总兵等官相机使用尔为朝廷内臣受兹委托尤须持廉秉公正己率下务使地方宁靖边人安业庶称任使毋得狥私贪利扰害下人致生嗟怨如违取罪非轻尔其敬之慎之故谕
王彦建州松花江人国初从征靖难骈承宠锡镇辽三十馀年累致捷功然性嗜佛沿边建寺庙数十其巨者广宁普慈寺观音阁云卒年六十九上遣官谕祭
院尧民
宋文毅
范英
侯忠
覃玑
李良
叶达兼监枪
韦朗广东人御马监太监兼监枪
任良河间任丘人御马监太监
孙镇顺天府人安静不扰民咸称快
梁玘直隶宛平人内官监太监
朱秀广西人内官监太监
岑章广西人御马监太监
郭原保定府人御马监太监
王忻保定府人内官监太监
于喜顺天府三河人御马监太监
白怀直隶内黄人在镇不扰人多称之
王纯尚衣监太监甚清约去后人常思之
王永顺天府漷县人御用监左少监
分守内宦 旧有今裁革
亦什哈
蓝荣
黄琰
洪裕都知监少监
王秩
刘恭都知监少监
刘岑
贺荣御马监太监
范椿
耿宗御马监少监
卢安
赵瑛御马监太监
监枪内宦 旧有今裁革
柏彦文内使
铁可赤内使
杨宣内使
院勉内使
张鉴内使
洪义右监丞
郝麒都知监右监丞
黄延御马监太监
吴本御马监太监
梁云都知监右太监
张泰内官监少监裁革回京
镇守总兵
皇帝敕谕今命尔挂印充总兵官与太监一同镇守辽东地方整饬兵备修筑城堡操练士卒申严号令振作军威遇有贼寇相机战守凡一应军机之事须与镇守巡抚等官从长计议停当而行不许偏执己见乖方误事况辽东近来兵备废弛军士艰难而守边官军又或贪功生事启衅召怨以致虏寇雠报不已边人荼毒地方疲惫与先年不同尔为朝廷武臣受兹委托务须与镇守巡抚等官用心逐一整饬不可视常怠忽尤须持廉秉公正己率下毋得狥私贪利扰害下人及轻举妄动致贻边患如违罪不尔宥其慎之慎之故谕皇帝制谕今命尔挂征虏前将军印充总兵官镇守辽东地方固守城池操练军马遇有贼寇相机剿杀其副总兵参将各照地方分守所统官军悉听节制如制奉行
叶旺事见名宦
马云事见名宦
刘江事见爵命
焦礼事见爵命
曹义事见爵命
巫凯事见名宦
董兴见爵命
王宗见爵命
郑宏见爵命
卫颖见爵命
赵胜都督同知
欧信都督同知
缑谦其先山后龙山县人由大同右卫指挥佥事累立奇功升后军都督府都督佥事成化己亥挂印充总兵官镇守辽东谦德重厚谋略过人庚子东征有功升都督同知仍镇守辽东在任数年夷虏畏威有惠政焉
李杲陕西榆林人右军都督府都督佥事
蒋骥见爵命
杨玉京卫人都督佥事
韩辅辽阳人都督佥事
毛伦京卫人都督佥事充任以党逆刘瑾被收
李璵都督佥事
韩玺辅子由武举历升都督同知
却永宣府龙门人左都督
杨镇前屯人都督同知
杨锐南京人都督
刘淮宣府人都督佥事
马永直隶迁安人右都督南京后府掌印兵变后以论荐充任

###○职官
汉
三国
北朝
隋
唐
辽
金
元
国朝
汉
苏季辽东太守
涉阿谯为辽东东部都尉
耿秉建初元年拜度辽将军视事
姚光玄兔太守
吴棠度辽将军与祭彤同伐匈奴
皇甫棱规之祖度辽将军
三国
公孙恭
公孙渊俱辽东太守
魏
张岐乐浪太守
北朝
张定和处谥京兆万年人家贫贱有志节历宜州刺史颇有惠政
隋
沈光颐从征辽东拜朝议大夫
蔡讽辽东太守濊貊与鲜卑入寇讽追击
唐
王玄志安东都护
马灵詧安东副都护
张亮平壤道行军大总管自东莱泛海袭卑沙城拔之俘获甚多又分遣丘孝忠等曜兵于鸭绿水
辽
耶律羽之东京留守
昌朝太子鼎三子镇宁军节度使
王郁京兆万年人神册中归辽同知政事门下平章事改崇义军节度使
药师奴幼颖悟谨礼法干统初出为安东军节度使卒
耶律章奴字特末衍季父房之后授东西路统军副使改同知咸州路兵马事
耶律术者字能典于越蒲古只之后授诏监都统左迁银州刺史徙咸州糺
耶律独攧字胡为左护宁远军节度使
怀闾公其先本西域阿鲁浑人为瑞州达鲁花赤在任民感其惠有颂德碑
忙古带盖州汤池人官至湖广等处行中书省平章集贤院大学士
耶律瑶质字拔里堇积庆宫人笃学廉介有经世志以战
耶律侯哂字秃宁初为西南巡边官以廉洁称累迁南京功迁东京留守统军使徙东京留守
耶律斡腊字斯宁奚迭刺部人趫捷有力善骑射累官护
耶律引吉字阿括品部人以荫补官累迁枢密院侍御直卫大保都监东京留守道无阿除节度使
萧孝穆东京留守治辽阳为政务宽简抚纳流徙其民安之
金
王浍辽东宣抚司参谋
孛木鲁德裕猛安人任广宁治中
耶律固广宁府尹
仆散浑坦
完颜岩雅俱广宁府尹
赵文昌辽东盐运使博学好议论
乌古伦独拔古人世宗以女妻之累官右丞相寻除北京留
乌林荅复大定中迁归德军节度使守明昌中知广宁府
高夔监察御史
裴满赛不
公恕俱见梁持胜传
勒哈打盖州猛安人同知太原府事
刘元规监察御史
元
吴元圭宣抚辽阳诸郡
秃满迭儿辽阳行中书省平事
朵儿直班
王伯胜俱辽阳行省平章政事
王克敬中奉大夫参知政事行省辽阳
八都儿泰定四年广宁路守
明里不花泰定四年广宁府同知
齐希鲁泰定四年广宁府推官
张元美广宁府路儒学教授
李唆广宁府路总管
达鲁花赤延佑四年广宁路守
刘元麟元佑四年广宁总管
伯颜延佑四年广宁府同知
高守质沈阳人以孝闻
耶律薛闍广宁都元帅子收国袭爵行广宁路总管军民
撒吉思回鹘人分治黑山世祖即位授北京宣抚锄奸抑强万户府事子古乃嗣辽东以宁卒谥襄惠
张升定州人力学工文辞荐授翰林院编修官至奎章阁
刘亨安世英之弟绛州节度使累立战功为时骁将大学士卒谥文宪
王时元统间为翰林学士承旨
国朝
分守道 正统三年始设辽海东宁道以山东布政司参政或参议一员总理粮储分司设在广宁按察司副使或佥事一员专理词讼分司设在辽阳后都御史马文升以广宁既有户部郎中辽阳既有巡按御史题准改分守道于辽阳分巡道于广宁分守今住衙即旧按察司
成化年间
刘道山西怀仁人甲申进士山东参政
吴氏山西灵石人进士累官都御史
何鉴浙江新昌人己丑进士官至兵部尚书
弘治年间
金锺直隶大兴人贡士官至布政司参政
张宪江西德兴人由进士官至工部尚书
杜整江西平阳人进士布政司参政
林元甫福建莆田人乙未进士右参政官至都御史
周鋐山西阳曲人戊戌进士右参政升山东右布政致仕
缪昌直隶无锡人庚戌进士右参政
宁举直隶新城人丁未进士右参政
冐政直隶太州人乙未进士右参议
正德年间
方矩云南定远人癸丑进士右参议
贾恪大梁人癸丑进士参议
许淳成都护卫人丁未进士右参议至左布政使
陈琰庐陵人丁未进士参政
徐永河南钧州人癸丑进士右参议
李炫直隶迁安人由进士升太仆寺少卿
王炫山西阳城人由进士左参政
闵楷直隶任丘人乙丑进士升工部侍郎
蔡天佑河间雎州人乙丑进士历升都御史兵部侍郎
嘉靖年间
方楷直隶宿松人由进士右参议
刘寯江西崇仁人由进士右参议
陆杰嘉兴平湖人由进士右参议
高登直隶内黄人辛巳进士历升陕西按察司佥事山东右参议
查应兆直隶长州人进士右参议
分巡道
侯恂陕西白水人丙戌进士历升都御史
袁端河南兰阳人丙戌进士副使
廖中福建建昌人乙未进士佥事
普晖山西垣曲人佥事
钮清浙江会稽人乙未进士
朱瓒肃宁人由进士历升右布政
刘翔河间献县人戊戌进士佥事
陈宽冀州新河人戊戌进士佥事
文瑞山西介休人乙未进士副使
杨寿顺天涿州人癸丑进士佥事
王中浙江宁海人丁未进士佥事
许进事见名宦
李琮泌阳人由进士升佥事
董廷臣岳阳人由进士升佥事
李贡太平人甲辰进士佥事
黄绣江西清江人庚戌进士佥事
许庄直隶滦州人癸丑进士佥事
杨节合肥人壬戌进士佥事
吕和浙江鄞县人己未进士佥事升副使
蔡芝京卫人戊辰进士佥事
盛仪江都人由进士佥事历升太仆寺卿
潘珍见巡抚
许逵事见名宦
鲁铎直隶抚宁人壬戌进士佥事
杨辅直隶邳州人乙丑进士佥事
王舜渔事见名宦
韩璒高阳人由进士佥事升陕西副使
王亿陕西凤翔人乙丑进士佥事
赵德佑直隶卢龙人癸未进士
景仲光河南偃师人辛巳进士
熊爵河南祥符人辛巳进士
沈松浙江德清人丁丑进士
张九叙山西石州人丙戌进士按察司佥事
太仆寺少卿
太祖高皇帝圣旨如今辽东等都司开设行太仆寺恁都府行文书去说与都司卫所知道这个衙门职专提调马匹比较孳生但有作弊亏欠马匹许令本司举问品职虽小所掌事重如同御史出巡按治该管指挥千百户卫所镇抚首领官吏务要将所养一应马骡尽数开报听从本寺官点视提督敢有非礼抗拒许本寺官奏闻拏问钦此敕辽东行太仆寺官国初设行太仆寺提督比较都司卫所官军马匹查究奸弊职掌最重后该兵部奏准照太仆寺点闸京营马匹事例而行奈地远权分军职官员往往抗违欺慢以致官拥虚名马政尽弛近该督理马政都御史杨一清奏称陕西都司卫所及延绥宁夏各边营堡官军骑操马匹倒失数多皆由管军官员不能严督喂养或扣除草料侵克马价滥拨私用以致损伤及至追补之际又将不堪马匹高价勒买靠累军人奸弊百出乞敕该寺官员查究等因虑恐各处皆有此弊今特命尔照京营事例每年二次前去徧历该管卫所营堡将一应骑操马匹用心点闸严加比较瘦弱者督令加意喂养倒失者责令依限赔偿各边官军下班回卫一体点闸比较年终具奏造册以凭稽考其罚俸罚马降级黜革等项悉依该部奏准事例仍先备行晓谕遵照施行军职官员敢有仍前作弊及抗拒阻挠者轻则量情发落重则指实参奏若守备分守以上官员号令不严以致所部官军损失马匹数多者一并参奏镇守等官不得故相沮挠以致误事尔受兹委任必须持廉秉公殚心竭虑务使马匹肥壮可备战守尚有旌擢以酬尔劳如或因循怠玩互为容隐虚应故事无益地方罪不轻贷尔其慎之故敕
景泰年间
解贯永平府抚宁人庚戌进士
成化年间
张志青州府益都人戊戌进士
章宣
张锡
弘治年间
刘锺
周道河南巩县人丙辰进士
徐逵仪卫司山阳人庚戌进士
李昶
茆钦直隶永平人戊戌进士
正德年间
黄绣江西人庚戌进士升四川按察副使
张文河南卫窠人辛丑进士
翟敬平阳府猗氏人庚戌进士
李炫见分守道
凌相见苑马寺卿
嘉靖年间
谷高开封府祥符人甲戌进士
金毂锦衣卫人乙丑进士
田龙沈阳卫籍三河人进士
萧海京卫籍江都人进士
谢显江西人甲戌进士
戴继先香河人丁丑进士
李翔松江上海人辛巳进士
寺丞
永乐年间
王皐
崔振
杨森
雷斌
宣德年间
宋山雨又
正统年间
胡观
郭毅
天顺年间
刘奇
屈端
成化年间
褚宣
赵玺
弘治年间
秦璧
白质
正德年间
傅弼由监生升任
吴琏山西代州人贡士
杨睿直隶获鹿人贡士升山西辽州知州
嘉靖年间
张瓒河南南阳人
吴景潼关卫人贡士
田秀凤阳霍丘人进士致仕
毕张河南裕州人进士
张怀邦山西临汾人贡士
高鉴
吕朋常州武进人贡士
主簿
叶良璧直隶松江府人官生
苑马寺卿 永乐四年开设在辽阳城正卿一员领六监二十四苑每监设监正副二员录事一员每苑圉长一员后革去止存正卿一员主簿一员监正一员圉长二员弘治年间巡抚都御史张鼐奏准在苑住札后本寺卿李天赋复奏仍在辽阳专理孳生马匹二年每种马追徵一驹无驹者徵银一两五钱贮永宁监库本寺委官将前银收买骒马给牧军孳生
永乐年间
翟迪
周騤顺天人升本寺卿调浙江参政
金冕云南中卫人庚戌进士少卿
王翱少卿
天顺年间
刘琏燕山人进士
樊英陕西临潼人甲戌进士少卿
成化年间
李温顺天府通州人庚辰进士官至侍郎
曹岗锦衣卫人丙戌进士
黄会江西临川人甲戌进士少卿
黄伯垓黄岗人丙戌进士少卿
弘治年间
梁泽三原人进士
侯聚
王恩馀姚人丁未进士升湖广按察使
刘济河南郏县人贡士
夏暹云南左卫人由进士升广西右参政
刘锺顺天府大兴人监生
赵玹福建闽县人儒士
正德年间
赵文奎江陵人由进士官至副都御史
李天赋山西交城人癸丑进士
舒晟江西安仁人壬戌进士升按察使
嘉靖年间
凌相南通州人己未进士官至都御史
侯纶山西太原人辛未进士
郭震山西蒲州人进士
王崇庆开州人戊辰进士未任
潘仿洛阳人辛未进士升都御史
杨最射洪人由进士升陕西右布政
冯时雍河间交河人乙丑进士升陕西苑马寺卿未任乞体以言官论荐起用
主簿
杨衣锦河南开封府陈州人监生
监正
颜玉陕西宁夏中卫人监生
管粮通判 弘治初添设山东济南府带衔管粮通判二员一住广宁一住辽阳城后裁革嘉靖十四年巡按御史常时平奏复之
河东王希贤直隶徐州人监生
河西吕玉应天府溧阳县人
东路副总兵 所辖本城并各卫凡九靉阳等城堡凡四十四处
刘端分守右参将
杨璵京卫人分守右参将
施英辽海卫人
裴显三万卫人都指挥充任
吴瓒京卫人
韩斌定辽中卫人都指挥充任
罗雄辽海卫人都指挥充任
张澄宣府人都指挥充任
孙文毅沈阳中卫人都指挥充任
刘祥锦衣卫人都指挥充任
郭振辽海卫人都指挥充任
孙成宣府人都指挥充任
刘晖见将选
崔贤定辽右卫人武举都指挥充任
孙文海州卫人武举署都指挥使充任
张铭锦衣卫人都指挥充任
张铭广宁中卫人都指挥充任
李鉴金吾左卫人以武举都指挥充任六年宽厚廉洁边鄙晏然人皆称为福将云
李景良定辽前卫人以武举署都指挥佥事充任
北路参将 所辖三万等三卫一十九城堡
胡源辽阳人
孙璟辽海卫人以都指挥使充任
周俊见宦迹
佟昱三万卫人
崔胜见宦迹
焦元京卫人
胡忠见宦迹
耿贤见宦迹
崔鉴胜子以都指挥充任
马深义州卫人以都指挥充任
高钦东宁卫人以都指挥充任
张廷锡前屯卫人
孙棠定辽中卫人以都指挥同知充任
高云见宦迹
王道定辽右卫人以都指挥佥事充任
段锦锦州人清廉梗介卒于官
阎振定辽左卫人武举都指挥佥事充任
萧滓东宁卫人以都指挥佥事充任
周琮开原人以都指挥佥事充任
孙继祖定辽右卫人都指挥充任
西路参将 所辖义州等四卫一十八城堡
林宏京卫人以都指挥同知充任
王锴辽阳人
鲁广京卫人以都指挥佥事充任
李英广宁人
王铭京卫人以都指挥使充任
史贇京卫人以都指挥佥事充任
回鹏定辽后卫人以都指挥同知充任
宁宝东宁卫人以都指挥佥事充任
王京保定人以都指挥佥事充任
赵国忠锦州人武举都指挥充任
于瓒锦衣卫人以都指挥佥事充任
陈钺义州卫人升都指挥佥事充任
中路游击 成化以前名为协守参将弘治以后改为游击将军无专守城池提兵三千河东西有警策应
曹广京卫人都督佥事充参将
盛铭宁远卫人以都指挥佥事充任
马标右屯卫人
金辅见将选
林睿定辽后卫人以都指挥同知充任
薛澄广宁人以都指挥同知充任
傅翰铁岭卫人以都指挥佥事充任
高大恩东宁卫人以都指挥充任
武漟东宁卫人武举署都指挥佥事充任
史俊开原人以都指挥同知充任
李溱广宁人以都指挥佥事充任
都司 掌印一军政兼管屯一军政兼管局捕一俱由抚按衙门旌保兵部推用
洪武年间
潘敬都指挥使掌司事
刘斌
永乐年间
文安事见名宦
周兴常州宜兴人都指挥使掌司事
李信山西朔州人都指挥同知由高邮镇守调掌本司事
宣德年间
夏通直隶同城人都指挥佥事掌司事
王真事见名宦
正统年间
毕恭事见荐辟
夏霖海州卫人都指挥佥事
王祥事见名宦
天顺年间
刘英事见名宦
李端都指挥佥事掌司事
成化年间
傅海定辽中卫人都指挥同知掌司事
李贽定辽中卫人都指挥佥事佥书
何亮前屯卫人都指挥佥事佥书
白钦
张斌前屯卫人都指挥佥事掌司事
弘治年间
邓钰佐之子都指挥使掌司事
林胜定辽后卫人都指挥同知佥书
叶广前屯人都指挥佥事佥书
李杲定辽后卫人都指挥佥事佥书
郭洪沈阳中卫人都指挥佥事佥书
李宁宁远卫人都指挥佥事掌司事
王琮定辽左卫人都指挥佥事佥书
正德年间
刘宗武东宁卫人都指挥同知掌司事
张玺东宁卫人都指挥佥事佥书后徵流贼功升都督佥事
李继宗广宁卫人都指挥佥事佥书
鲁勋沈阳中卫人都指挥佥事佥书
王孝忠定辽后卫人都指挥佥事佥书
嘉靖年间
管升锦州人都指挥佥事掌司事
俞雄辽海卫人都指挥佥事佥书
韩承恩玺之子武举都指挥佥事佥书
鲁道勋之子武举都指挥佥事佥书
崔世武贤之子武举都指挥掌司事
朱澜金吾右卫人都指挥同知佥书
郭继宗定辽右卫人都指挥佥事掌司事
顾忠海州卫人都指挥佥事佥书
王朝用定辽左卫人武举都指挥佥事
陆继宗迁安人都指挥佥事掌印
刘大章晖之孙武举都指挥使掌司事
陈善京卫人武举都指挥佥事佥书
徐府海州人武举都指挥佥事佥书
南路守备 所辖宁前二城二十五城堡
李弼定辽后卫人都指挥司知
盛鉴宁远卫人都指挥佥事
王臣定辽右卫人都指挥佥事
王用定辽前卫人指挥使
陈克明义州卫人都指挥佥事
武勋定辽后卫人武举署指挥同知
靉阳守备 所辖六城堡
马士廉义州卫人都指挥佥事
李春美铁岭卫人都指挥佥事
刘澄三万卫人都指挥同知
许浚羽林左卫人指挥使
马巿官 夷人入贡专辨验以防奸夷人交易主抽分以革弊
北哥帖木南京金吾左卫百户
刘千家奴南京指挥
马俊锦衣卫指挥佥事
田猛苦秃南京金吾左卫指挥
姚安锦衣卫指挥佥事
徐亮鸿胪寺序班
何玉锦衣卫指挥佥事
张文澍鸿胪寺序班
范恺定辽右卫人都指挥佥事
龚宽鸿胪寺序班
张廷端前屯卫人指挥佥事
管臣锦州人武举都指挥同知
薛良弼广宁人指挥使
徐铠广宁人都指挥佥事
备御官 一十五员正德前镇巡会选嘉靖丁亥巡按御史张问行奏改兵部推用
广宁高擢都指挥佥事充任
杨琮指挥使
义州线镇都指挥同知
锦州董铠都指挥同知
宁远袁东旸都指挥使
前屯张文翰指挥佥事
开原李景指挥同知
中固城刘臣指挥佥事
铁岭蒋深都指挥同知
泛河边翰指挥佥事
懿路阎继宗署都指挥同知
蒲河张天民指挥使
抚顺李淮阳指挥佥事
沈阳高凤指挥佥事
海州徐镛指挥使
金州李钺指挥同知
各卫带俸都指挥
耿和定辽前卫人都指挥同知
王贵定辽后卫人都指挥佥事
李宗定辽后卫人都指挥佥事
左让辽阳人都指挥同知
陈钰广宁卫人都指挥佥事
吴宗三万卫人都指挥使
张玉前屯卫人都指挥使
徐刚金州卫人都指挥同知
邓得宏前屯卫人都指挥使
周鼎都指挥使
白信金州卫人都指挥同知
常洪定辽中卫人都指挥同知
李芳定辽左卫人都指挥佥事
焦贵广宁右卫人都指挥佥事
王远定辽左卫人都指挥佥事
李恕广宁卫人都指挥佥事
罗俊广宁卫人都指挥佥事
马翔义州卫人都指挥佥事
刘刚东宁卫人都指挥使
刘玺定辽前卫人都指挥佥事
田刚沈阳中卫人都指挥佥事
康显铁岭卫人都指挥佥事
毕高前屯卫人都指挥佥事
鲁宁都指挥佥事
俞谦前屯卫人都指挥佥事
郑雄开原人都指挥佥事
刘钦三万卫人都指挥佥事
董珍义州卫人都指挥佥事
李真宁远卫人都指挥佥事
齐敬定辽左卫人都指挥佥事
徐俊定辽中卫人都指挥佥事
李钦广宁卫人都指挥佥事
孙洪开原人都指挥佥事
葛蔓开原人都指挥佥事
史崇德义州卫人都指挥佥事
罗裕开原人都指挥佥事
薛镛广宁卫人都指挥佥事
于瑶前屯卫人都指挥佥事
俞龙前屯卫人都指挥佥事
徐英都指挥佥事
周英都指挥佥事
田文都指挥佥事
李通右屯卫人都指挥佥事
馀英定辽前卫人都指挥佥事
常钦定辽中卫人都指挥佥事
曹勋定辽中卫人都指挥使
郭权沈阳中卫人都指挥同知
康福东宁卫人都指挥使
李质定辽中卫人都指挥佥事
王伦定辽后卫人都指挥佥事
李儁广宁中屯卫人都指挥佥事
张凤宁远卫人都指挥同知
刘溥宁远卫人都指挥使
盛以仁都指挥佥事
陈麒广宁中屯卫人都指挥佥事
孟贵广宁中屯卫人都指挥佥事
俞俊前屯卫人都指挥同知
鲁钦定辽后卫人都指挥佥事
裴镇三万卫人都指挥佥事
闵忠广宁人都指挥使
刘铸东宁卫人都指挥佥事
裴世杰三万卫人都指挥佥事
赵奇东宁卫人都指挥使
庄重定辽右卫人都指挥佥事
康云定辽右卫人都指挥佥事
康岳东宁卫人都指挥佥事
佟勋定辽后卫人都指挥佥事
康承勋定辽中卫人都指挥佥事
宁子周东宁卫人都指挥佥事
司哨 俱带衔都指挥推用领把总二
备御哨 以指挥推用
提调官 以都指挥指挥推用
守堡官 随堡大小以指挥千百户推用
都司经历司经历
杜杰陕西绥德州米脂人监生
王錞直隶宿州人贡士
李闱直隶青县人监生
都事
陈大纪山西浮山人监生
章干直隶贵池人监生
断事司断事
许克愚直隶定兴人监生
孙元直隶任丘人监生
副断事
王鹳河南永宁人监生
李塘陕西三水人监生
吏目
潘义顺天府东安人吏员
李明直隶景州人吏员
司狱
王琮直隶清苑人吏员
沈惠顺天府密云人吏员
儒学 十四每学教授一训导二
张磬教授陕西西安人贡士
魏文正教授陕西狄道人贡士
郭大伦训导山海卫人监生
孙继荣训导朔州人监生俱都司学
吕能教授山东蓬莱人监生
曹瀚训导俱广宁学
张瑜教授直隶庆都人监生
魏秉直训导东安人监生俱锦州学
李韶教授陕西南郑人监生宁远学
李永年教授直隶容城人监生
王锺训导山东安丘县人监生
郭崇德训导武定州人监生俱前屯学
邵进教授直隶交河人监生开原学
任宁训导直隶容城人监生铁岭学
魏廷仁教授龙门卫人监生
彭玠训导直隶献县人监生
毛傅训导山海卫人监生俱沈阳学
孙伦教授直隶新城人监生
徐安训导蓟州卫人监生俱海州学
姚鉴教授广宁左卫人监生
唐时训导直隶玉田人监生
李鸾训导日照县人监生俱盖州学
白文茂教授通州卫人监生
王玠训导直隶怀柔人监生
施恩训导宁远卫人监生俱复州学
张文载教授直隶霸州人监生
陈洪范训导山东滨州人监生
刘镛训导蓬莱县人监生俱金州学
自在州知州
柴凯河南怀庆人监生
韩绥之直隶真定人贡士
黄堂直隶凤阳人贡士
张云衢直隶蓟州人贡士
潘雍陕西榆林卫人监生
李璋直隶大城人贡士
吏目
李选直隶香河人监生
朱瑛山西人监生
徐镇山西人监生
安乐州知州
刘永成陕西临洮人监生
刘伸陕西延安府人贡士
原道陕西蒲城人贡士
郑增山西黎城人监生
周伊山西阳曲人恩生
吏目
王璋开封府人监生
刘九皐陕西阶州人监生
覃研思山西交城人例贡
徐缝山西人监生
定辽左等二十五卫 每五年抚按三司会推选一次贤能者擢用贪墨者更换
各卫军政掌印指挥一员
军政佐二管屯指挥一员
军政佐二管局捕指挥一员
各卫经历一员
掌印镇抚一员
各千户所 掌印一员管屯一员
各仓 大使一员副使一员
各库大使一员
各税课司大使一员
各预备仓 推举千百户守掌侵冐浥坏边储耗蠹而主者亦病矣
各驿递 各处例有驿丞递运所大使惟辽东驿递以本百户所军充役
通事官 以千百户通夷语者充之
薛子曰：按周礼惟王建国辨方正位体国经野设官分职以为民极夫设官而以辨方言者因其习不易其故殊其宜不强而同深于治体矣惟辽华戎介居新附杂处士马为重边寄实专故我国家更郡县而卫所之有都司以领各属有副参游以分五路有守备以扼要害有备御以充民牧卫所哨堡沿边沿城仓库驿传职赋职役而以全镇总之大幕府至矣然台卿抚宁柱史贞肃藩臬大吏申饬纪法学宫连城教道日起而柱史兼督学政则与畿辅列省不殊若司徒郎之总储务太仆苑马氏之修马政郡贰主计州伯主绥监人主牧此则边猷戎畧有非列省之可并者至于马巿通事又各有官柔远之义精矣吁周之辨方正位体国经野曷以加诸惟在官使者率职慎度而后可

###○名宦
汉
三国
魏
隋
唐
辽
金
元
国朝
汉
杨仆荀彘武帝时燕人卫满据有东夷地传至孙右渠诱汉亡人滋多武帝遣楼船将军杨仆及左将军荀彘从齐浮渤海出辽东讨之朝鲜人杀右渠来降遂定其地
祭彤光武建武末为辽东太守鲜卑万馀骑寇辽东彤率数千人迎击之自披甲突阵虏大奔投水死者过半遂穷追出塞虏急皆弃衣裸身散走是后鲜卑震怖畏彤不敢复窥塞久之辽东徼外貊人寇边彤招降之又以财利抚纳鲜卑大都护偏何使招致异种络绎欵塞彤曰审欲立功当归击匈奴斩送头首乃信耳偏何等即击斩匈奴持头诣郡其后相攻辄送首级受赏赐自是匈奴衰弱边无后警鲜卑乌桓并入朝贡彤为人质厚重毅抚夷狄以恩信故皆畏而爱之得其死力后为太仆与度辽将军吴棠等伐北匈奴以无功与棠坐逗遛畏懦下狱免彤自恨无功出狱数日呕血死明帝雅重彤方更任用闻之大惊嗟叹良久乌桓鲜卑每朝贺京师过彤冢拜谒仰天号泣辽东吏民为立祠四时奉祭
范明友为度辽将军将二万骑出辽东邀匈奴而虏已引去明友乘乌桓新败遂进击之斩首六千馀级获其三王首而还
梁瑾为度辽将军击南单于破之无何乞降鲜卑走还塞外是后乌桓稍亲附元初二年秋辽东鲜卑围无虑县州郡合兵固保清野鲜卑无所得复攻扶黎营杀长吏
陈禅纪山巴郡安汉人为辽东太守胡惮其威强退还数百里禅不加兵惟说道义以感化之单于怀服复为车骑将军迁司隶校尉
庞参仲达河南缑氏人为度辽将军初举孝廉拜左校尉樊准以为鸷鸟累百不如一鹗荐参高才武畧有魏尚之风拜谒者元初二年为辽东太守永建初迁度辽将军在边四年匈奴降服入为尚书仆射迁太尉
耿夔公定少有气敢为车骑将军迁辽东太守击破貊人复与度辽将军梁瑾讨破南单于于属国故城鲜卑攻杀云中太守围乌桓校尉于马城夔复救之追出塞
陈龟叔珍上党人家世边将弓马雄于北州为度辽将军州郡震栗鲜卑不敢近塞省息经用岁以亿计
公沙穆字文又北海胶东人家贫贱自为儿童不好戏弄长习韩诗公羊春秋尤锐志河洛推步之术居建成山中依林阻为室独宿无侣时暴风震雷有声于外呼穆者三穆不应有顷呼者自牖而入音状甚怪穆诵经自若终亦无它时人奇之后遂隐居东莱山学者自远而至有富人王仲致产千金谓穆曰方今之世以货自通吾奉百金与子为资何如对曰来意厚矣富贵在天得之有命竟不受后举孝廉高第为主事累迁辽东属国都尉得吏人欢心年六十六卒于官六子皆知名
冯绲字鸿卿巴郡宕渠人少学春秋司马兵法父焕安帝时为幽州刺史姚光为玄菟太守延光初怨者乃诈作玺书谴责焕光赐以欧刀下辽东都尉庞奋使速行刑焕欲自杀绲止焕曰大人在州志欲去恶实无它故必是凶人妄作奸毒愿以事自明焕从其言书上果诈者所为徵奋抵罪会焕病死狱中帝愍之赐焕光钱各十万一子为郎中绲由是知名家富好施赈救穷急为州里所爱初举孝廉七迁为广汉属国都尉徵拜御史中丞顺帝末以绲持节督扬州诸郡军事与中郎将滕抚击破群贼迁陇西太守后鲜卑寇边以绲为辽东太守晓谕降集虏皆弭散拜京兆尹转司隶校尉迁廷尉太常
李膺字符礼颍州襄城人性简亢无所交接唯以同郡荀淑陈实为师友初举孝廉高第再迁青州刺史复征再迁渔阳太守寻转蜀郡太守以母老乞不之官转乌桓校尉鲜卑数犯塞膺常蒙矢石每破走之虏甚惮慑以公事免官还居纶氏教授常千人永寿二年鲜卑寇云中桓帝复徵为度辽将军先是羌虏疏勒龟兹数出攻破张掖酒泉云中诸郡百姓屡被其害自膺到边皆望风惧服先所掠男女悉送还塞下自是后声振远域
种暠字景伯河南洛阳人辽东太守时乌桓叛暠至望风率服迎拜于界上坐事免归后司隶校尉举暠贤良方正不应徵拜议郎迁南郡太守入为尚书会匈奴寇并凉二州桓帝擢暠为度辽将军暠到营先宣恩信谕诸胡其有不服然后加讨羌虏由是悉遣还质于郡县者暠诚以怀抚信赏分明羌胡龟兹莎车乌孙等皆来顺服暠乃去烽燧除堠望边方晏然无警入为大司农
皇甫规字威明安定朝那人也祖父棱度辽将军永和六年西羌大寇三辅围安定征西将军马贤将诸郡兵击之不能克规虽在布衣见贤不恤军士审其必败乃上书言状未几贤果为羌所杀郡将知规有兵畧乃命为功曹使率甲士八百与羌交战斩首数级贼退却举规贤良方正对策梁冀忿其刺己以规为下第拜郎中托疾免归州郡承冀旨几陷死者再三遂以诗易教授门徒三百馀众积十四年后梁冀被诛旬月之间礼命五至皆不就公交车特徵规拜太山太守羌遂大合朝廷为忧三公举规为中郎将持节监关西兵奂代为度辽将军规为使匈奴中郎将及奂迁大司农规复代度辽将军规为人多意算自以连在大位欲退避数上病不听
段颖纪明武威姑臧人少尚游侠举孝廉迁辽东属国都尉时鲜卑犯塞颖率所领兵驰赴之既而恐贼惊去退潜于归路设伏虏入塞颖因大纵兵悉斩获之与皇甫威明张然明皆知名显达当时称为凉州三明
耿晔字季遇顺帝初为乌桓校尉时鲜卑寇缘边杀代郡太守晔率乌桓及诸郡卒出塞讨击大破之鲜卑震怖数万人诣辽东降自后频出辄克获威振北方迁度辽将军
马续顺帝之世为度辽将军先是中郎将陈龟以单于不能制下迫令自杀降者遂至狐疑坐免以续为度辽将军招降畔虏续到致购开赏宣示反悔令其下不得以小功乱大谋于是右贤王部万三千口皆诣续降
邓遵为度辽将军发射士三千人及中郎将马续率南单于辽西右北平兵马会出塞追击鲜卑大破之获生口及牛羊财物甚众又发射士三千人马三千匹诣度辽营屯守鲜卑后寇辽东属国于是耿晔乃移屯辽东无虑城拒之
邓鸿为度辽将军出朔方并进兵临私渠北鞮海斩虏首万馀级获生口牛马羊百万头
庞奋行度辽将军事南匈奴及温禺犊王叛秋七月奋遣铁骑校尉马住追讨斩之
三国
司马懿魏景初间公孙渊自立为燕王魏遣懿征之累战皆捷进围襄平起土山射城中渊窘急突围而走懿追斩之辽东悉平
凉茂白方山东昌邑人少好学议论常据经典以处是非太祖辟为司空掾举高第补侍御史为太山太守弭郡盗转乐浪太守至辽东公孙度欲留之不遣之官茂终不屈还拜魏郡太守迁尚书仆射太子太傅卒于官
魏
张邈字叔辽巨鹿人辽东太守著自然好学论在嵇康集为人弘深有远识恢恢然使求之者莫之能测也宦历一官元康初为城阳太守未行而卒
隋
麦铁杖炀帝征高丽进至辽水敌兵阻水拒守时麦铁杖为左屯卫将军谓人曰丈夫性命自有所在岂能卧死儿女手中乎乃自请为前锋奋跃登岸力战而死诏赠宿公
唐
张俭太宗征高丽时俭为营州都督诏遣俭先击辽东以观其势
李道宗字承范帝将讨高丽遣张俭度辽窥形势道宗请一百骑秣马束兵入贼地相度险易营阵便处将还会高丽兵断其路走间道谒帝帝曰贲育之勇何以过此
李绩为前锋济辽拔盖牟城会贼救至道宗领骑兵四十虏十倍皆欲浚沟须帝道宗曰贼遽来兵疲我一鼓摧之固矣昔耿弇不以贼遣君父吾为前军当清道迎乘舆尚何待绩善之选壮骑数千进贼营大破之
高侃永徽中为北迁安抚使擒车鼻可汗以功为安东都护
窦参初为奉先尉男子曹芬兄弟醉暴其妹父救不止恚赴井死参当兄弟重辟众请俟免丧参曰父由子死若以丧延是杀父者不坐皆杀之
程名振以营州都督征高丽高丽见其兵少开门逆战名振等奋击大破之焚其外郭及村落而还
刘仁轨汴州尉氏人少贫贱好学卒以通博闻显庆间诏检校带方刺史后因破百济诏统兵镇百济乃复户版署官吏开道路赈贫贷乏民皆安所卒谥文献
长孙无忌辅机性通悟博涉书史太宗亲征高丽召无忌摄侍中六月进攻安巿城高丽部将延寿等帅兵十五万拒战无忌将精兵万馀冲其后悉撤桥梁断敌归路诸军鼓噪并进延寿等大惧敌众遂降
薛仁贵绛州龙门人少贫贱以田为业太宗征辽东求猛将仁贵乃往见将军张士贵应募至安地会郎将刘君卭为贼所围仁贵驰救之斩贼将首系马鞍由是知名王师攻安巿城高丽莫离支将高延寿率兵二十万拒战太宗命诸将击之仁贵恃骁悍欲立奇功乃著白衣自标显持戟腰鞬两弓呼而驰所向披靡帝望见问先锋白衣者谁曰薛仁贵帝召见嗟异赐金帛口马甚众授游击将军帝谓曰朕旧将皆老欲擢骁勇付阃外事莫如卿者朕不喜得辽东喜得虓将迁右领军中郎将显庆三年诏副程名振经略辽东破高丽于贵端城明年与梁建方契苾何力遇高丽大将温少多门战横山仁贵独驰入所射皆应弦仆又战石城有善射者杀官军十馀人仁贵怒单骑突击贼弓矢俱废遂生擒之帝常试其射一发洞贯五甲时九姓突厥众十馀万令骁骑数十来挑战仁贵发三矢辄杀三人虏气慑皆降军人歌曰将军三箭定天山壮士长歌入汉关后降夫馀威震辽海诏率兵二万镇平壤拜安东都护
苏定方名烈冀州武邑人以中郎将出为神丘道大总管率师讨百济累破之高丽王义慈及太子隆等北走定方使士登城建唐旗帜义慈等皆降百济平拜辽东大总管卒赠大骁卫大将军幽州都督谥曰庄
蒋俨常州义兴人擢明经第为右屯卫兵曹参军太宗将伐高丽募为使者人皆惮行俨奋曰天子雄武四夷畏威蕞尔小国敢图王人有如不幸固吾死所也遂请行为莫离支所囚以兵胁之不屈纳室中高丽平乃得归帝奇其节
契苾何力以辽东道行军总管击高丽敌以精兵守鸭绿水军不得渡忽值冰合何力引众乘冰鼓噪而进敌众大溃追奔数十里斩首三万级馀众悉降
辽
刘伸济时宛平人重熙年进士历彰武军节度使掌书记大理正徙南京副留守俄改崇义军节度使政务简静民用不扰致乌鹊同窠之异道宗甞谓大臣曰今之忠直耶律玦刘伸而已宰相杨续贺其得人拜参知政事加太子太保迁上京留守
韩德凝保宁中迁护军司徒开泰中累迁护卫太保以崇义军节度使移镇广德秩满部民请留从之改西南面招讨使党项隆益答叛平之迁大同军节度卒于官
王棠涿州新城人博古善属文重熙十五年擢进士乡贡礼部廷试皆第一累迁上京盐铁使太康二年辽饥民多死亡请赈恤从之棠练达朝政临事不怠修明法度
萧蒲奴字留隐奚王楚不宁之后幼孤贫佣于医家牧牛医者尝见蒲奴熟寐有蛇绕身异之教以读书聪敏嗜学不数年涉猎经史习骑射既冠意气豪迈开泰间选充护卫累任剧迁奚六部大王太平九年大延琳据东京叛蒲奴为都监以功加兼侍中郎
萧阿刺字阿里懒孝穆之子也为弘义宫使累迁同知北院枢密使西北路招讨使封西北郡王驸马都尉进王韩明年改北院枢密使徙王陈与萧革同掌国政革谄谀不法阿刺争之不得告归上由此恶之除东京留守
萧韩家奴字休坚温刺部人少好学弱冠入南山读书博览经史通辽汉文字统和十四年始仕历官天成军节度使徙彰愍宫使屡有献纳皆关时政上问弭盗韩家奴对曰臣见比年渤海女直高丽合纵连衡不时征讨富者从军贫者货候加之水旱菽粟不登民以日困盖势使之然也博考经籍撰礼书三卷译通历贞观政要五代史以进时帝以其老拜归德军节度使以善治闻帝遣使间劳卒年七十二有六义集十二卷行于世
萧兀纳字特免六院部人魁伟简重善骑射累官北府宰相以直言忤天祚出为兴辽军节度使寻改临海东节度使上书曰自萧海里亡入女直彼有轻朝廷心宜益兵以备不报天庆初知黄龙府事复上书曰臣治与女直接观其志非小宜先其未发图之章数上皆不听及金兵侵战于宁江州其孙移敌蹇死之兀纳留官属守御自以三百骑度混同江而西后与萧敌里拒金兵于长泺以军败免官五年授上京副元帅卒年七十
耶律蒲古字提隐以武勇称统和以为涿州刺史从伐高丽有功开泰末为上京客省副使太平二年城鸭绿江备守之在镇有治迹五年改广德军节度寻迁东京统军使莅政严肃诸部慑服
金
李晏致美高平人为辽阳府推官初辽人掠中原人使输租于官谓之二税户锦州龙宫寺辽主尝拨赐民户俾输粟于寺岁久皆以为奴有欲诉者僧辄害之岛中晏乃奏在律僧不杀生况人命乎辽以良民为二税户此不道之甚也今幸遇圣朝乞尽释为良世宗纳其言于是获免者六百馀人为翰林学士文章号称独步仕至昭毅军节度使卒谥文简
完颜阿里不孙曷懒路泰申必刺猛安人明昌进士累官御史中丞参知辽东行省事兴定元年是时蒲鲜万奴据辽东侵掠婆速之境及宣抚使蒲察移刺都改陕府行省参议而伯德胡土遂有异志宣抚使海奴不迎制使坐而受诏不孙械系之辄矫制大赦诸道稍安而请罪于朝后为伯德胡土所害不孙宽厚爱人敏于吏事能治剧要识者以为用之未尽云
刘焕中山人宋未 未：末 兵起乏食焕尚幼煮糠饮其清者以醲厚供母乡人异之稍长就学天寒拥粪火读书登大德元年进士官北京警巡使捕二恶少杖之戒曰孝弟敬慎则为君子暴戾隐贼则为小人国有明罚吾不得私众皆畏惮及召为监察御史父老卧车挽镫曰愿留君期年从世宗幸上京所过州郡大治桥梁驰道焕所部惟平治端好而已上嘉之迁东路转运使卒
唐括德温上京率河人从宋王宗望收平州城遇敌兵战败之太祖赏赉甚厚迁龙虎卫上将军历临海军节度使
移刺福僧苦河猛安人大安初同知兴中府事督民缮城浚濠为御百姓颇怨顷之兵至攻其北城福僧战其北使备其西暮果攻其西以有备乃解去寻攻广宁福僧被牒如邻郡大兵薄城其子铜和尚率家奴拒战广宁赖以安福僧还悉放奴为良终不言子功识者多之充辽东宣抚副使岁大饥福僧先赈其民而后奏诏奖谕之
仆散擦崇义军节度使入进尚书右丞寻出经略边事还拜平章政事封济国公谥文肃擦外刚内和与物无忤临民有惠政初渡淮即命撤去浮梁所至皆因粮于敌无馈运之劳未尝轻用士卒与同甘苦人乐为用为大名将云
纳坦谋嘉上京路猛安人补司书吏以廉能称五年赐同进士出身累官翰林待制御史完颜寓举其才充元帅府经历中都危急宣宗议迁都谋嘉曰不可河南地狭土薄他日宋夏交侵河北非我有矣当选诸王分镇辽东河南中都不可去也不听仕至兵部侍郎同修国史卒
奥屯襄上京路人袭猛安丞相襄通练边事授崇义军节度副使平南荡江将军以功升河南路副统军昌武军节度使崇庆改元为元帅左都监救西京至墨谷口一军尽殪襄仅以身免坐是除名宣宗即位累擢元帅右都监行元帅府事于北京后为北京宣差提控完颜习烈所害
矻石烈德真定路猛安人明昌进士迁辽东路转运民遮道挽留乘夜乃去蒲鲜万奴逼上京德部将刘子元战却之迁东京留守武胜军节度使工部尚书
杨云翼赞皇擅山人六代祖客乐平遂家焉云翼天资颖悟初学语辄画地作字日诵数千言登进士第以词赋中乙科累官上京东京等路按察司事因召见章宗咨以当世之务称旨翰林承旨张行简荐其才精术数召授提点司天台起迁翰林侍讲学士兼修国史知集贤院事
纥石烈字桓端西南路猛安人为宣差提控贞佑三年蒲鲜万奴取咸平东京渖澄诸州诸猛安谋克人多从之桓端遣都统温迪罕相哥等及自率兵讨平之贞佑四年桓端遣王汝弼由海道奏事宣宗嘉其功迁辽海军节度使累官武卫军都指挥使行元帅府事
移刺按答熙宗初除安州刺史累官东京留守参知政事完颜守道经略北方摄咸平路屯军都统入为兵部侍郎累官东北路招讨使改临潢尹卒答骑射绝伦善相马阅良马于巿虽羸瘦辄与善价取之他日果良马也
高昌福中都宛平人登进士第历官同知东京留守以治最迁山东西路转运使工部尚书彰德军节度使致仕卒
乌林石骑射绝伦从太祖伐辽领军猛安以功授世袭谋克为东京留守
李完同知广宁府初辽滨民崔元入城饮不归得尸于水中有司执同饮者讯之皆诬服提刑司疑其冤以狱畀完完廉得其贼乃舟师也遂免同饮人
徒单绎上京按出虎达阿人尚熙宗女渖国公主充符宝祇侯历宣德泰安淄州刺史改同知广宁府事以母忧不赴世宗许以忧制中袭父封服阕授同知济南府事历迁棣州防御使临海军节度使
乌古孙兀上京路人大定末袭猛安明昌七年以本部充万户备边有功累迁唐州刺史昌武军节度使西南路招讨使同知上京留守事大安三年将兵入卫中都迁元帅右都监兼北京留守
卢孝俭宣德人登进士第累官太原少尹大定中迁同知广宁尹时大饥民多流亡乃借僧粟使平其价巿与贫民既以救民僧亦获利累迁河北西路转运使
马惠迪西京留守判官治最擢同知崇义军节度使先是邓俨居是职世宗爱其明敏惠迪奏事退上谓宰臣曰人之聪明多失于浮衒若惠迪聪明而朴实甚可喜也朕常与论事朝官鲜有及者累迁御史中丞参知政事昭义军节度使南京留守致仕卒
高松析木人年十九从军为蒲辇有力善战宗弼闻其名召置左右世宗即位充东京路渤海万户从征窝斡以功迁咸平少尹崇义军节度使
斡勒哈打盖州猛安人以荫补官充亲军调阴山尉县当兵冲哈打身先阵贞佑初以边功升忠州刺史州被兵久耕桑俱废诏徙其民于太和岭南
元
王居礼以荫补大名路南乐县簿历两淮运司司丞海宁州判官知锦州事居礼备经繁剧劝农兴学一以清心省事为本值岁凶民饥随发仓赈贷全活甚众民有讼田累岁不决者居礼引苏琼谕普明之语开雠甚切其人相让而退锦人感其德化为树去思碑
胡秉彝霸州人由会福院掾累官锦州知州器识恢宏不事苛细先是州民不业耕织秉彝乃自编伊尹武侯区田遗制暨苗司农栽桑图梓行都部复于城东筑济民园种桑百馀畦听民移植虽菜蔬菓蓏植栽有方小民效法衣食饶足至元中省部驰檄东方和籴奉行者因而科扰秉彝令有蓄积者听自输官民辇运赴仓侵渔遂息及去任民为立遗爱碑
王伯胜辽阳行省平章政事历知懿州州僻陋民不知学伯胜乃增弟子员择师教之度闲田募民耕种以廪之岁大旱斋戒祷神祷毕即雨人谓之平章雨
黑厮世族哈儿鲁氏以材行擢宣府经历兵马指挥至正辛卯锦州盗贼蜂起势甚猖獗朝议委黑厮讨平之黑厮率掾史李文郁鸠集义旅遂执贼帅岳家等并其党二百人贼遂溃以功迁刑部侍郎民感其恩立碑诵功德塔出蒙古氏以勋臣子授昭勇大将军改东京等路行中书省右丞复授辽东道宣慰使塔出知乃颜谋叛遣人驰驿上闻女直水达达官民与乃颜连结塔出遂与麾下十二骑直抵建州距咸平千五百里与乃颜党舍战雨中流矢扈从皇子渡辽水贼来袭塔出转鬬而前射酋帖古歹中其口镞出于项堕马死追兵乃退遂军懿州老幼皆焚香拜泣曰非宣慰公吾属无遗矣至辽西贼遂平复讨女直还攻建州以功为辽阳行中书省平章政事
捏吉伯西夏国人为人颖悟奇伟勇畧不群初充御前怯薛歹居无何授兀歹拔都招讨领蒙古汉军护拔都忽都与西番四次攻战有功后转海二万馀里直攻日本战胜回还赏赉有加令往辽东复州住坐耕种每年一诣大都朝于金复等处后以寿终葬复州城东百步许豫章窦仲清志其墓
耶律留哥契丹人仕为北边千户太祖起兵朔方遁至隆安韩州与耶的合兵十万馀自号都元帅营帐百里威震辽东太祖命按阵至辽留哥率所部会按阵于金山刑牲折矢以盟金遣胡沙帅军六十万来攻留哥帝命按陈会留哥与金兵对陈留哥侄安奴为前锋横冲胡沙军大败之帝召按陈还众推留哥为王国号辽金复遣万奴领军攻之金兵大溃留哥破东京耶厮不等劝留哥称帝留哥曰吾与按陈盟愿附蒙古削平疆圉倘食言而自为东帝是逆天也逆天者必有大咎乃称疾不出潜与子薛闍奉金币银牌至既见帝大悦赐金虎符仍命为辽王卒年五十六妻姚里氏入奏会帝征西域皇太弟承制以姚里氏佩虎符权领其众者七年
贺惟一辽阳行省左丞相籴粟以给京师处置有法所致甚多而民不扰
王忱性明敏有才识授山北辽东道提刑按察司副使驸马伯忽里数驰猎蹂民田忱以法绳之宪吏耿熙言征北京宣慰司逋负计可得钞二十万锭帝遣使核实熙惧事露擅增制语有并打算大小一切诸衙门等事十二字追系官吏至数百人忱验问知其诈熙乃输服累官中奉大夫云南行省参知政事卒
答里麻高昌人累官刑部尚书元统初升辽阳行省参知政事高丽使朝京过辽阳谒省官奉布书物用征东省印封之里麻诘曰印以署公□何为奉私书况汝出国时我尚未为辽省官今何故以书遗我乃掷还之迁陕西行台中丞致仕后召不起
也速蒙古人倜傥有能名拜中书平章政事淮南贼陷大宁诏也速讨之遂拔大宁擒首贼三十五人磔于巿进阶金紫光禄大夫知枢密院事既而贼雷帖木儿不花程思忠等陷永平诏也速出师遂复滦州迁安贼窃入永平增土筑城因河为堑坚守不下也速擒雷帖木儿不花送南京程思忠弃城遁去亟追至瑞州杀获万计贼遂东走金复州诏还京师拜辽阳行省左丞相知行枢密院事
王结易州定兴人性聪敏读书数行俱下终身不忘宪副王仁见之曰公辅器也迁侍读学士泰定中转辽阳行省参政岁大水谷价贵结请发粟数万石赈之
尉迟德诚绛州人拜辽东道肃政廉访使其上疏言劳诸王以怀其心防出入以严宫禁及立谏官崇科举置常平抑奢侈禁钞法裁冗官等论皆中时肯
唐仁祖畏兀人授翰林学士承旨辽阳饥奉旨往赈同事者欲如户籍口数大小给之仁祖不可曰昔藉 藉：籍 小口今已长矣可皆以大口给之民赖以活卒谥文贞
来阿八赤宁夏人累官同佥宣徽院事辽左不宁降虎符授征东招讨使八赤招徕降附远近贴然寻改湖广行中书省右丞从征交趾卒于军
姚枢至元二十年癸未为辽东按察使武平县民刘谥讼其嫂与其所私同杀其兄成县尹丁钦以成尸无伤忧懑不食妻韩问之钦语其故韩曰恐顶顖有钉涂其迹耳验之果讼狱定上谳公召钦谛询之钦因矜其妻之能公曰若妻处子邪曰再醮令有司开其夫棺毒与成类并正其辜钦以悸卒时比公为包孝肃云卒谥忠肃
国朝
王翱直隶盐山人永乐乙未进士官翰林庶吉士改大理左寺正谳狱诖误左迁行人宣德改元擢监察御史十年升右佥都御史镇守江西植良善抑奸贪风采凛然又移镇松潘靖商巴之乱正统七年复提督辽东军务总兵以下庭翱诩诘其失机之由命左右悉曳出斩之诸将哀请得生于是三军股栗无不用命逾月乃自巡边沿山海抵开原高墙垣深沟堑经略屯堡易置烽燧珠连璧贯千里相望简阅行伍更老弱赈贫穷婚配鳏寡沿边境弛法律凡词讼咸量情以布粟赎罪虽人命亦如之军民便焉九载秩满升副都御史十二年征剿达贼斩获无算捷奏赐敕奖谕升右都御史寻升左都十四年八月内北虏大举犯京师部落数万寇广宁时翱聚兵教场虏骑卒至我军遂溃翱收散卒坚壁固守虏遂遁去在边数年食不兼味衣无重帛且广储蓄增士马边用饶足器甲鲜利军士饱暖乐于战守举用才将如施聚焦礼辈皆自众中拔起为夷狄所惮提兵开原以羽书移谕海西诸酋使其畏威效顺诸酋悚惧欵服景泰三年召回加太子太保寻命总督两广军务四年迁吏部尚书英庙复辟罢宫保时有甘心翱者赖上素知得免李贤罢内阁上欲用翱翱力辞遂荐岳正正罢又荐李贤上每用人必询于翱翱亦以用贤报国为己任尝言北方人老实可用自是北人多进用且事无巨细一经涉历终身不忘有所当行不遑寝食坐以待旦第宅三十馀年一仍其旧公馀退宿朝房非朔望时令谒先祠未尝归家门无私谒苞苴不敢近权势嘱托婉而拒之故人畏而不怨累遭变故无他虞公于恩雠一不介意李文达尝曰皐陶言九德翱有其五乱而敬扰而毅简而廉刚而塞强而义又曰王公经略之大凡处事则无渗漏天顺甲申加太子太保尚书如故卒年八十四谥忠肃
程信徽州休宁人正统壬戌进士授吏科给事中己巳之变建议皆军国机务转本科左给事中后升辽东左参政巡抚都御史寇深得请仓官吏卒盗粮石论死又造新斛加旧式二寸付信钩考信曰使而真盗斗可杀也今为此加斛以置之死岂情也哉取旧斛校之曰出入准是碎其新者而火之以内艰去服阕改四川参政英庙复辟录景泰间进言者升太仆寺卿随升左佥都御史巡抚辽东召至便殿顾问边事命信与内外守臣协和信顿首辽东守将海宁伯董兴联姻曹吉祥信一切裁之以正兴严惮之乃造战车剏义仓峙蒭粟稽侵渔察奸细号令一新己卯二月谍闻建州酋董山潜结朝鲜命信察之信遣自在州知州佟成绐以他事往境上得朝鲜授董山正宪大夫中枢院使制信具以闻且曰乘其未发急遣二使往问之英庙命给事中往朝鲜锦衣译者往建州两酋初不服乃出伪制示之各上表谢罪虏孛来声言入寇信率众行边增守御修屯堡程勇怯录冤滞营海上者三月都指挥使夏霖治辽贪婪与董兴相倚分巡佥事胡鼎按其罪四十事信状闻诏中官锦衣来按霖赂之得末减降三级调广西法司并论信轻听外台言论朝廷以信覆奏无引咎语下诏狱调南京太仆少卿寻升刑部侍郎南京兵部尚书致仕卒赠太子太保谥襄毅
滕昭河南汝阳人气岸魁伟文学该博成化初巡抚辽东经略要害申饬将卒完城郭缮甲兵谨烽堠边人安之加意学校推诚待物广询民瘼痛革奸贪以故夷虏畏威军民乐业前所举荐者多以勋名显著还朝之日军校士人攀留遮道无不洒泣
马文升别号约斋晚号三峰居士河南钧州人景泰辛未进士授监察御史正直敢言中外以真御史称之天顺癸未升福建按察使镇守扰民绳以法歌谣载道成化乙酉升南京大理寺卿值固原土夷满四倡乱命文升往讨之生擒满四俘获男妇二千六百名口斩首七千六百馀级捷闻敕谕奖劳升左副都御史寻节制三边秋九月虏寇边设伏擒斩二百馀名颗捷闻有白金文绮之赐因改其地为得胜坡复剿平岷州叛番乙未拜兵部右侍郎适辽东有警上以文升谙练戎务俾往备之悉心运筹乃上御边十五事虏患遂息升左侍郎戊戌建州女直叛上命文升再往时太监汪直恃宠幸邀功偕行弗听深衔之己亥直倾谪戍重庆直败诏复其官致仕甲辰起为副都御史巡抚辽东禁辑兴举知无不为凡三往辽东皆树伟绩东人至今感慕乙巳升右都御史督理漕运寻升兵部尚书复改南京兵部弘治改元召为左都御史掌院事上言纪纲十五事悉见施行仍改兵部尚书时虏酋火筛拥众寇大同上召至便殿咨以战守之策极言之后虏知有备远遁哈密忠顺王为土鲁潘速檀阿力虏夺王母金印并据其城文升建议经畧西域遂宁壬戌转吏部尚书进少师兼太子太师正德改元以老求去前后二十一疏蒙玺书褒美赐宴给宝镪且命有司给食米舆隶恩典至渥文升立朝五十馀年以身殉国凡有大议一言而定天下安危系焉既谢事逆瑾专横诬除名虽居林下每闻时事或与祖宗之法少戾辄忧形于色竟郁郁不起临终语不及他惟谆谆以忠孝戒勉其子孙年八十有五卒赠特进光禄大夫左柱国太师谥端肃
强珍河间府沧州人丙戌进士授监察御史巡按辽东精敏果毅敢于搏击豪右退听边境乂安太监汪直贵幸震赫公卿以下多善礼之时直监督辽东军事妄杀建州夷人黩货怙宠擅假威福兵部尚书附势扶同冒袭功赏珍论劾其事直反诬珍槛车徵下诏狱许襄毅公进为御史疏其冤珍除籍戍铁岭珍隶配所闭门谢事直败复珍官累迁南京通政卒于家
王嵩河南汲县人乙未进士成化年间巡按辽东举行朱文公冠婚丧祭礼痛革佛事至今成俗
李善陕西陇州人成化戊戌进士授行人拜监察御史按辽东时总兵官罗雄武备废弛太监韦朗侵渔军饷纵舍人夺人妻孥闻善来遂屏息论劾都督王锴孙贵罢去有傅玄者尝客李林家林失所在其子讼玄杀林有司抵死狱成公廉察之知林饮酒肆醉当炉妇与所私利林财而杀玄得不死其它平反多类此威震辽东奸豪敛迹广宁抵开原滨海而北周折七百馀里即由一片石达镇北关相去径三百里所省兵食岁数百千万善即计程量功上状继今无能成其志者升河南按察佥事复除湖广荆襄计擒妖贼擢山东副使临清兵备山西按察使四川左布政以降蕃夷功赐袭衣白金累官南京都察院右副都御史刑部右侍郎工部尚书致仕卒
罗绮河南磁州人庚戌进士授监察御史巡按辽东沈谋多识风纪振肃英庙北狩绮使虏往复辨难卒伸大义累官户部侍郎
刘大谟仪封人由进士授户部主事改监察御史巡按辽东严明端正言笑不苟剔蠹除奸不为钩距而情伪自得镇守太监岑章倚势贪残剥削无厌大谟乃收捕左右痛绳以法章恐惧请罪大谟操之益急章乃行赂近幸诬奏他事逮系诏狱时辽士人村民奔走哭泣自辽阳抵山海遮道不绝谪隆德典史寻迁蒲城令历浙江按察佥事陕西副使四川参政擢都察院右佥都御史巡抚山西地方所在政绩著闻性刚方嫉恶太甚竟坐是得致仕
刘成德山西蒲州人辛未进士修举废坠有诗名奏开儒学岁贡置雅乐射礼塑两庑贤像亲书圣贤牌位重修学宫建察院
张文明山西阳曲人辛未进士正德十一年巡按辽东政尚大体宽恤小民自镇副等官以下皆疏其弊以劾之时有内宦来辽恃权放纵绳左右以法吏畏其威民怀其惠
王宗彝真定束鹿人丙戌进士官户部郎中督理辽东粮储屯种尽心综画勘斛斗慎出纳召籴开中悉有程算官民两便府藏充实律己廉明待人平恕历升都察院佥都御史巡抚辽东官至户部尚书
王懋中江西安福人举进士刑部郎中擢山东布政司参政分守辽海东宁道懋中沉毅强学练事勤政听断怀辑东人安焉累官南京都察院右都御史致仕逆濠之变新建伯王守仁以他事至丰城闻乱奔还抵吉安迟回观望时伍文定守吉安懋中率士夫义勇状上守仁起兵讨贼言甚激烈守仁从之倡义之功懋中为最寻卒于家
许进河南灵宝人丙辰进士授浙江道监察御史出按甘肃山东贪饕解组豪右敛迹其论劾太监钱能汪直申救御史强珍总兵李经皆时人不敢言者升山东按察副使所鞫东昌生员杀人益都工人诬死泰安王商匿尸事人谓可入棠阴比事分巡辽东威名震慑中贵屏息抚按有疑狱进数言而决与巡按御史以地方事逮狱值宪庙宾天赦出之孝庙登极简拔材望升广西按察使寻擢都察院右佥都御史巡抚大同边备严饬北虏欵塞寻为太监石岩所构左迁兖州知府言者讼其冤升陕西按察使时虏入甘凉烽火益急复以进为左佥都御史经略哈密升副都御史巡抚陕西时与安福张敷华相继秦人谣曰张明镜许重磨云拜户部左侍郎火筛入寇兼佥都御史提督宣大操法益急权豪甘心行取回京寻命致仕廷臣力疏起者四十八人鱼台岭之变荐者相继武庙译使起进改兵部左侍郎进尚书转吏部尚书时党人专政逆瑾煽虐进以身系天下安危善类赖之卒为瑾所倾致仕复诏闲住卒于家年七十有四瑾败复官如故赠太子太保谥襄毅
许逵河南固始人正德三年进士长身巨口猿臂燕颔沉静有谋略授乐陵知县时流贼猖獗攻城杀人祸连三省他县闭门自守或遗贼蒭粟酒食纵横虏掠官军不能支逵募死士千人人持一木棍随贼向往突击扑挞人马俱毙贼不敢近县境以平贼功超升山东按察司佥事分巡辽海东宁道礼神爱民谦恭下士听狱详明人以不冤寻升江西按察司副使逆濠之变强使臣服逵面折不屈骂不绝口死之赠礼部尚书谥忠烈
王舜渔常熟人由进士授工部主事历官山东按察佥事明敏公勤敢于任怨狱无留滞人无冤抑兴利革弊不遗馀力先时正德间国计告匮辽东军职俸银不得时给射利者行赂网利舜渔廉得之即发其奸辽人至今颂之寻升临清兵备副使卒于家
叶旺淮西六安州人幼失怙恃随祖母适金氏遂从金姓名大旺元末起兵淮甸众推为帅破灭乡寇人号长枪金元帅龙凤间率众归附擢为枢密院判军旅暇辄延文士讲学由是识见益广乃复本姓洪武元年戊申改除都指挥同知移镇青州辛亥以旺同雄武卫指挥马云为龙虎将军都指挥使镇守辽东时辽东新附负险自固者尚多旺与云由登莱渡海屯兵金州同心协力厉士卒设方略招降元参政叶廷秀攻走平章高家奴遂进至辽东完城郭缮甲兵置军卫建屯田以广储蓄兴学校以明教化边具悉举癸丑纳哈出犯辽阳旺与云领军逆击大破之追至浑河百馀里纳哈出弃辎重奔开原乙卯冬纳哈出率众数万由长广渡辽水直趋金州旺与云计曰虏越复盖而入金州城至而备野无所获进不能攻势必不久而还盖州东北山多险阻西濒大海我以兵设伏于险扼其归路破之必矣因以云留守而自以兵八千趋盖州纳哈出引众还至熊岳距大军七十馀里旺令千户徐便潜于青石山伐木为寨积冰为垒沃水使坚绝其东北之路又自海岸至盖牟城下密置钉板以指挥王才领强弩数百据截青石山隘口其东南诸山各树旗鼓以数卒更番击之仍束蒭为人衣以甲胄设机动运为疑兵分部既定别遣部将耿成陈玉以兵夜劫虏营虏众惊扰纳哈出列军于城南旺率锐卒冲其中坚炮声一起诸山响应指挥吴立亦出兵纵击之自晨及晡斩获无算虏众大败悉奔青石山王才据桥力战虏不能过转驰而西阻于冰垒又闻四山鼓躁进退仓皇至海岸复值钉板人马僵仆纳哈出几获而遁去复以兵追击三百馀里歼其众殆尽是后窜伏沙漠不敢为边患卒之归欵不烦兵力太祖嘉其劳遣使召还锡赉加厚升后军都督仍镇辽东至今父老称道其事其在藩间奋力忠勤懋扬圣武威镇九夷不矜不伐善抚下明于用人加以周鹗关忠王才耿成陈玉皆一时之冠出其麾下俱致显达
马云庐州合肥人元末为泰山义兵万户岁丙申率领部属归附癸卯从征陈友谅进平湖广荆衡诸州郡攻城略地所至克敌己 己：乙 巳以勋授凤阳卫指挥已而调雄武卫洪武辛亥辽东行省平章刘益等奉表归欵以云勇敢有谋署龙虎将军都指挥使与叶旺领兵渡海进至金州闻刘益遇害与旺谋曰辽东新附反侧者尚多若遽以兵临之杀伤必众今宜广布德威致其来服不从征之未晚也乃劳来抚恤赏功贷过远近翕然归者相属于道时高家奴据老鸦山招之不至云曰高家奴恃险梗化不举兵讨之无以示威由是率精锐直抵其寨击破之高家奴亡走自后家奴势孤诣云请降纳之寻纳哈出犯金州云为留守与叶旺合谋破之云持身廉洁驭众宽简纲纪庶政创置诸司城郭皆其指画虽天性刚峻未尝有恶言诟怒人咸敬惮莫敢犯戊午升中军都督府都督仍镇守辽东丁卯以疾卒
巫凯陵金句容人幼颖异七岁赋牡丹诗人咸异之十九代父百户职累功升辽东都指挥使后率兵扈驾北征者三累蒙赏赉秋冬驻广宁防胡春夏驻金州备倭道经古泽泥淖难行奏筑长广道行者便之宣德间升左军都督府都督佥事充总兵官镇守辽东大破兀良哈展拓广宁城于辽西汤池奏设宁远卫举将材立学校寻擢升都督同知锡白金彩币而卒
王真存诚泗州盱眙人由大宁后卫后所千户累功升都指挥使辽东都司管事宣宗即位以真累效劳绩特升左军都督府都督佥事英宗嗣位嘉念旧臣特升都督同知锡金币后以疾卒朝廷遣行人谕祭葬于城南三十里梨花峪
王祥伯祯光州固始人体乾魁伟度量有容由燕山卫指挥使总神机营后升都指挥佥事俾往广宁开原操备修筑宁远蒲河等城皆祥经营区画及擢掌辽东都司事恤下兴学校降夷虏累功升都督佥事统领辽阳人马后以疾卒
邹溶大渊泗州盱眙人由燕山左护卫百户累升锦衣卫指挥同知调开原备御修饬边城开通河道展筑关厢创盖马巿安插达官有能誉官至都指挥同知
周鹗凤阳怀远人前元安丰万户丁酉年归附数从军征江淮两淛湖湘山东河南雍冀川陇以战功历升西安都卫指挥佥事宣武军征沙漠守绥德调定辽右卫既至都指挥马云叶旺素闻其勇遂致之幕下凡有攻伐必委任之洪武九年纳哈出犯金州叶旺以鹗率精兵逆战盖州城南大败其众追至安不剌堂深入其巢窟凡数十战斩首数百馀级得其所掠而还寻文总率诸军往东宁邀击达贼至胡失里吉转战而前斩获千九百馀级生擒渠帅数十马牛千三百馀复与指挥徐玉招讨东宁安抚司等处获其头目人民千九十馀口未几叶旺招抚春台等处得人口孳畜甚众又总率诸军征哨鸭绿江与东宁黄城等地方所获人口马牛无算继往东宁那丹府嘉州前后招获安抚使高阔出副使刘显并头目人民四千五百五十马牛二百七十及金银牌铜印诰文二十一年领军铁岭创立卫站至黄城招致江界万户金完奇等二千七百馀口二十三年征进迤北率兵为前锋直抵一都山收捕乃儿卜花军回口温渔儿泊时太宗皇帝亲总大兵征北特赏马匹以劳其勤卒年六十七上遣使谕祭于家
陈玉襄阳府□州人前元左丞洪武三年自庆阳归附大军统宁夏收集张思道李思齐散卒隶属庆阳卫除定辽都卫正千户洪武四年渡海八年都指挥叶旺破纳哈出于盖州城南玉之功甚多仍追其众至猪儿峪败之又克达军高铁头山寨获虏酋辎重寻哨东宁进攻蒲河略地闾山东宁松山擒获伪千户塔不歹佥院马敬友俘获尤多二十一年以功升定辽左卫指挥佥事从大军徵乃儿卜花又得哈剌张人马进兵赤赤儿获刘平章阿帖木等官九百二十四户五千一百七十六口马牛驼羊辎重以万计还至五寨河遇野人来攻玉设奇伏兵杀其酋帅十二人贼众遂退二十三年率领步骑进徵上都北渔儿泊直抵益都山追捕乃儿卜花有功赐内厩马以年老致仕复升为辽海卫指挥同知
徐玉德州德平人元永丰院判守御泗州丙午年归附以骁勇著闻太祖置玉于骁卫常亲随征讨洪武三年征进迤兴原等处由金吾千户历升永宁怀远定辽左卫指挥佥事五年守御辽阳率官军逻臭柳河遇也先不花军玉鼓噪而进摧其众生擒酋长麻的而还又从叶旺征老鸦山寨攻走高家奴追至浑河大获人口马牛九年正月纳哈出犯金盖二州玉率所部邀击于三角山达众败走追至鸭绿江擒达官忽林不花及获其军校百馀马牛称是后略地迤北招获渠酋并其部落人民千馀马牛辎重甚多二十年大军徵纳哈出玉为前锋直抵金山破营寨俘斩尤众进至一秃河会纳哈出降遂还未几又略地海西至松江招谕人口五千馀马牛车辆九百有奇至一迷河虏踵其后玉自以精甲为殿终莫敢逼总兵嘉其勇复令帅游骑往旧信州罗戍遇寇力战中飞矢而卒
曹凤凤阳临淮人始附太祖于淮甸即为先锋所至有功一日太祖逐盗大泽中履为泥淖所渍凤脱己靴以进徒跣追战八十馀里勇气益倍杀伤甚多薄暮回营上嘉其劳顾左右深加称赏以功历升黄州卫指挥同知调广宁中屯卫始筑城池开创卫治抚恤士卒尝于义州三角城见二人僵仆于道将毙不能起凤恻然即于马上裂毡衫围裹而归家有青驴为盗所掠获之凤惜其寒馁略不加罪仍遗以驴复馈米一斛仕至都指挥同知
吴立字从信凤阳宿州人性慈仁纯笃不欺洪武初以大都督府断事招抚辽东迁盖州卫指挥佥事再破纳哈出守盖二十馀年治城郭练甲兵课农兴学勤劳夙夜乙亥调三万卫立至简阅士卒能周知部伍疾苦布帐野宿以劝农为急由是兵食饶足政事修举人多颂之卒年七十二
裴牙失帖木儿女直人沉毅有勇略元秃哈千户所达鲁花赤洪武辛酉帅众来归授百户历战有功升千户先是东夷野人数为边患永乐初承诏往谕诸夷率其部落来欵贡献不绝以功升三万卫指挥佥事训练士马劳来远人诸夷信服八年从征迤北率所部精甲为前锋至静虏镇败虏兵进广武戍虏逆战矢如雨牙失帖木儿与麾下直当其前下马列阵引满齐发虏不能支会大兵继至虏众败溃俘获无算升指挥同知十年复平定沙漠诏为前锋时病已久力疾请行卒于师
韦富湖广黄岗人辛丑年归附以功升指挥同知洪武八年调金州卫是冬纳哈出数万围金州时城池未完富树栅补城虏蚁附欲登富令城中男女以瓶盛沸恶汁于城上掷之著人无不糜烂虏不敢前婴城固守九月馀虏知城坚援至遂撤围引去富率精甲追击败之擒其酋长乃歹兀等是后完城郭缮甲兵创卫治置屯戍宣布恩信抚绥劳来有功绩焉
徐便字崇谨番阳黄岗人幼嗜学有武略元季兵败民失依归众推为帅保障乡里辛巳率众归附授千户守临濠后领精兵从都指挥叶旺败纳哈出于盖牟与千户刘显等攻拔秃鲁灰山寨还遇野人格鬬虏奔溃丁卯诏赴京师升海州卫指挥佥事乙亥移调辽海卫升辽东都指挥佥事卒于官年七十七居官莅政所至有声开原城数火灾令多凿井防之火不复起城南当雨涝水激湍悍便度工量费筑堤防水人赖以安遇事仓卒未尝疾言遽色又恭俭礼士推诚待物人咸德之
关忠河南获嘉人前元知枢密事洪武戊申率众归附授千户守金州以破纳哈出功升沈阳中卫指挥佥事创治之初能以抚恤为事政理民安家给人足
方嵩仕元隶平章刘益部下洪武初中原甫定诏谕嵩良佐力赞益奉表归款及益为洪保保所害嵩等勒兵悉捕洪保保党马彦辉等斩之迎吴立于得利嬴城摄辽东卫事嵩及良佐为指挥与吴立共守盖州洪武五年冬纳哈出犯盖州嵩与吴立击走之八年虏复来寇嵩良佐乘胜追击至宣城杓子河虏众大败人马陷溺死者不可胜计生擒酋虏辎重甚多嵩后调东宁卫良佐调复州卫先后卒于官
张良佐元辽阳行省右丞读书有知略洪武四年兵屯金州垒土为城与左丞方嵩力赞刘益奉表归附良佐等率众悉擒逆党抚安军民随以故元敕印并逆党自旅顺口遣参政张革等械送京师事闻诏谕开设辽东卫于得利嬴城以断事吴立良佐嵩为指挥佥事摄辽东卫事六月纳哈出扰边请益兵太祖遣马云叶旺总辖辽东良佐大败纳哈出歼获乃儿卜花于火焰山调良佐筑沈阳城二十五年调复州掌卫事后以孙张翔入见太祖问其功赐蟒衣肆袭侍卒三姓许翔代职三十一年调金州卫
刘斌苏州崇明人以靖难功升指挥佥事后以金州剿灭倭寇升金吾前卫指挥使又转升辽东都指挥佥事备御宁远筑城建卫时值岁俭外抗夷虏内抚军士政理民安卓有能声
鲁全湖广澧州人羽林左卫指挥使以功升都指挥同知调辽阳都司守备沈阳正统己巳北虏大举入寇监军王翱以抚顺地当要冲檄往守之虏知有备遂不敢犯景泰丙 丙：庚 午建州贼李满住纠众万馀攻围抚顺城四面蚁集穴城欲登全督军拒之令男妇运薪城上贼近城辄爇薪投之贼不敢前次日复攻又令壮士剜斜窟以铳击之矢石俱下贼引去寻以全城功升都指挥使
夏礼湖广沔阳人由海州指挥使升都指挥佥事备御海州正统壬戌达贼犯境礼简率精兵同弟震兼程而进至吴家坟令众曰贼若得利必由清泉铺出当于彼伏兵以候贼可擒矣遂进兵至二鼓列阵才毕贼果至伏兵四起大败贼众追至饲鱼湖斩首数十级获马百馀匹贼弃所虏而遁加升都指挥同知
王铭锦衣卫人父亡于阵袭升指挥使屡征两广功升都指挥使成化癸卯守备宁远前屯劝农讲武抚练兵民重修二城庙学成化甲辰虏寇兴水县铭率精骑卷甲直趋百馀里遏其归路贼不敢当遁去尽获所掠人畜数年虏不敢犯
杜锡山东莒州沂水人任铁岭卫镇抚性资刚介慎言寡欲中年丧妻誓不再娶人以义夫称之朝鲜尝鬻马牛于辽东都司俾锡典其事售价最平人不敢干以私朝鲜称其便
文安扬州江都人洪武间累功升燕山右护卫千户征进有功升陕西都指挥同知永乐间以才能推选调辽东都司管事招安夷虏抚恤军馀以寿终焉
刘英仲华苏之崇明人性孝友简静寡言不事矫饰由宁远卫指挥使累功升都指挥使掌辽东都司事历任既久廉能益著庶政维新恩惠浃洽老稚得所后以年高休致辽人攀辕以留之
方盛安庆怀宁人定辽中卫指挥佥事有能声擢守沈阳属时清平惟以课农为务按行阡陌督责勤惰在任二十馀年野无剽盗庭无争讼
薛子曰：按汉史有循吏传志吏属也备其官善者书之其尤善较著或以勋业或以惠泽或以忠节或以操介稽诸祀典质以公论大书特书志之曰名宦诸不在是书者曰无异人行或蹈官邪之戒者尔其若声籍兹土方且向庸则阙之以俟论定吁其亦以口舌代斧衮也与后之人将指其名而数之曰某也功某也惠某也忠某也介某也否监戒之道昭而趣舍审矣兹志者之意也
