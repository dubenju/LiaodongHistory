#●辽东志卷八
##杂志
三辽长编
祥异
###○三辽长编 著历代割据分裂统一之迹因以见勒兵略远得失之大概也
燕北有东胡山戎燕筑长城自辽阳至襄平置上谷渔阳右北平辽西辽东诸郡以距胡当是时冠带之国七而三国边于匈奴秦灭六国始皇帝使蒙恬将三十万之众北击胡收河南地以阴山为塞筑四十四县城临河徙谪戍以充之而通直道自九原至云阳沿边堑山堙谷起临洮至辽东万馀里
汉初大启九国分雁门迤东以燕代临海为辽阳置辽东二十九县燕人卫满尝略属真番朝鲜置吏筑障塞秦汉时属辽东外徼孝惠高后时辽东太守约满为外臣保塞外传至其孙右渠所诱汉亡人滋多武帝元封二年天子募罪人击朝鲜其秋遣楼船将军杨仆从齐浮渤海兵五万人左将军荀彘出辽东讨右渠右渠发兵距险左将军卒多率辽东兵先纵败散多还走坐法斩楼船将军将齐兵七千人先至王险右渠城守窥知楼船军少即出城击楼船败散走将军杨仆失其众遁山中十馀日稍收散卒复聚左将军击朝鲜浿水西军未能破自前天子遣两将未有利乃使卫山因兵威往谕右渠右渠见使者顿首谢愿降恐两将诈杀臣今见信节请服降遣太子入谢献马五千匹及馈军粮人众万馀持兵方渡浿水使者及左将军疑其为变谓太子已服降宜令人毋持兵太子亦疑使者左将军诈杀之遂不渡浿水复引归山还报天子天子诛山左将军破浿水上军乃前至城下围其西北楼船亦往会居城南右渠遂坚守城数月未能下左将军素恃中幸将燕代卒悍乘胜军多骄楼船将齐卒入海固己多败亡其先与右渠战困辱亡卒卒皆恐将心惭其围右渠常持和节左将军急击之朝鲜大臣乃阴间使人私约降楼船往来言未决左将军数与楼船期战楼船欲急就其约不会左将军亦使人求间欲降下朝鲜朝鲜不肯心附楼船以故两将不相能左将军意楼船前有失军罪今与朝鲜私善而又不降疑其有反计未敢发天子曰将率不能前及使卫山谕降右渠右渠遣太子山使不能颛决与左将军计相误卒沮约今两将围城又乖异以故久不决使济南太守公孙遂往正之有便宜得以从事遂至左将军曰朝鲜尝下久矣不下者有状言楼船数期不会具以素所意告遂曰今如此不取恐为大害非独楼船又且与朝鲜共灭吾军遂亦以为然而以节召楼船将军入左将军营计事即令左将军麾下执捕楼船将军并其军以报天子诛遂左将军已并两军既急击朝鲜相路人韩阴尼溪相参将军王唊相与谋曰始欲降楼船今执独左将军并将战益急恐不能与战王又不肯降阴唊路人皆亡降汉路人道死元封三年夏尼溪相参乃使人杀朝鲜王右渠来降王险城未下故右渠之大臣成已又反复攻吏左将军使右渠子长降相路人之子最告谕其民诛成已以故遂定朝鲜为乐浪真番临屯玄菟四郡
昭帝始元五年罢真番郡元凤五年发恶少年吏亡者屯辽东次年筑辽东玄菟城
宣帝承昭之治垂及元成哀平蛮夷内附边境宁谧迨至王莽辽西之地寝为乌桓所据辽东境圉日蹙建武二十五年辽西乌桓内属置校尉于上谷宁城开营府并领鲜卑
明帝以后二虏据有辽西畔服不常永平元年辽东太守祭彤使偏何讨乌桓大破之斩其魁帅塞外震讋西自武威东尽玄菟皆来内附悉罢援兵屯兵至
顺帝时或降或叛郡兵虽屡破之而寇盗不止
桓灵之世乌桓鲜卑滋盛浸越辽东初鲜卑檀石槐勇健有智畧威服诸夷推为大人立庭于弹汗山去高柳北三百馀里东却夫馀西击乌孙据匈奴故地东西万四千馀里乌桓滋盛其大人居辽西称王者丘力居有众五千馀落居辽东称王者苏仆延有众千馀落
献帝初平元年以公孙度为辽东太守东伐高句骊西击乌桓分辽东为辽西中辽郡各置太守自立为辽东侯平州牧立汉二祖庙承制郊祀天地籍田乘鸾辂设旄头羽骑建安九年曹操表度为武威将军封永宁侯度曰我王辽东何永宁也藏印绶于武库是岁卒子康袭行郡事康卒子渊幼弟恭立及渊长胁夺恭位上书言状魏以渊为辽东太守初渊数与吴通魏主睿使汝南太守田豫自海道幽州刺史王雄自陆道讨渊不克遂奉表称臣于吴吴主权遣太常张弥执金吾许晏等将兵万人金宝珍货九锡备物乘海授渊封为王渊知吴远难恃乃斩张弥等首送于魏魏拜渊大司马封乐浪公渊又数对魏宾客出恶言魏主睿使毋丘俭为幽州刺史率诸军屯辽东南界玺书征渊不至遂发兵逆俭于辽隧俭与战不利引军还渊因自立为王改元绍汉置百官诱鲜卑以扰北方
后主延熙元年魏主睿遣司马懿率诸军讨之军至辽东渊使其将毕衍等将步骑数万屯辽隧围堑二十馀里诸将欲击之懿多张旗帜欲出其南衍等尽锐趣之懿潜济辽水出其北直趣襄平衍等恐引兵夜走诸军进至首山渊复使衍导逆战懿击破之遂围襄平秋大霖雨月馀不止平地水数尺三军恐欲移营懿不听斩都督令史于是贼恃水樵牧自若雨霁懿乃合围作土山地道楯橹钩冲昼夜攻之矢石如雨渊窘急粮尽使其相王建柳甫请解围却兵当君臣面缚懿命斩之渊复遣侍中卫演乞克日送任懿曰军事大要有五能战当战不能战当守不能守当走馀二事惟降与死耳汝不肯面缚此为决就死也不须送任既而城溃将数百骑突围走懿击斩之先是八月丙寅有大流星长数十丈从首山东北坠襄平东南渊父子被诛适于其所懿兵入城诛其公卿以下及兵民七千馀人筑为京观辽东带方乐浪玄菟四郡皆平初渊家有恠犬冠帻绛衣上屋炊有小儿蒸死甑中襄平北巿生肉长圆各数尺有头目口喙无手足而动摇占曰有形不成有体无声其国灭亡至克襄平言果验始度以中平六年据辽东至渊三世凡五十年而亡初鲜卑莫贺跋始自塞外入居辽西棘城之北号慕容部至孙涉归迁辽东之北世附中国从征有功拜大单于涉归卒弟刚立为其下所杀迎涉归之子廆立每岁寇略辽西后廆降以为鲜卑都督
晋惠帝元康初击素喜木丸都东夷归廆者甚众
愍帝之世平州刺史崔毖阴说宇文氏攻廆廆大败宇文俘其众获玉玺三纽表献之毖惧奔高丽遂令子仁镇辽东官府巿瑞安堵如故以廆为车骑将军平州牧辽东公诏听廆承制除官廆备置僚属立子皝为世子徙子翰镇辽东仁镇平郭廆卒皝嗣位忌翰及仁于是翰奔段氏仁据平郭皝遣兵讨之大败仁尽有辽东之地
成帝咸康三年皝讨其弟仁擒杀之复有辽东以恪为度辽将军镇平郭屡破高丽皝自柳城迁都龙城自将精兵伐高丽大败其众乘胜入丸都毁其城而还又袭虏扶馀王玄以归皝卒子隽立遂称帝使慕容垂为平州刺史镇辽东隽卒其子暐立晋末入于苻秦未几复为慕容
帝奕太和四年慕容垂功名日盛太傅评与太后可足浑氏并恶忌之谋欲诛垂垂与其子令宝等奔
秦秦王坚阴有图慕容氏之志惮垂不发及闻垂至大喜以为冠军将军遣王猛督诸军伐之慕容评逆战大败坚遂入邺执暐以归辽东之地悉入于秦
孝武太元八年垂因苻坚淝水之败乘衅背坚与其子农宝等举兵兴复尽有故地仍燕旧号其建节将军徐岩叛据令支高丽因袭取辽东二郡慕容农讨斩徐岩进攻高丽复取之以农为幽州牧守龙城以镇之十一年垂称帝卒历宝盛熙三世篡弑相仍国内纷乱高丽遂据有其地盛虽尝攻拔新城南苏拓境七百馀里终熙之世辽东莫能克
魏永和九年拓拔圭既破慕容弘徙辽东乐浪玄菟带方郡民万人于幽州慕容崇亦以辽西降魏魏以崇为辽西王弘遂称藩于魏高丽亦遣使入贡自此辽东悉归于魏后魏复攻于白狼城弘遂焚宫殿奔高丽高丽王琏杀弘并其子孙十馀人是后高丽始大
隋文帝开皇十七年高丽王汤闻陈亡大惧治兵积谷为拒守计帝赐玺书责之会汤病卒子元嗣始拜辽东王十八年元帅靺鞨万馀入寇辽西帝使汉王谅王世积将水陆三十万伐之九月谅军出临渝关值水潦馈运不继军中饥疲总管周罗侯自东莱泛海趣平壤城遭风船多漂没九月师还元亦遣使谢罪于是罢兵
炀帝大业六年征元不至七年自将伐之造船五百艘戎车五万乘八年正月分左十二军出镂方乐浪等道右十二军出黏蝉襄平等道驱跸引途总集平壤凡一百一十三万人馈运者倍之军进辽水高丽阻水拒守帝命造浮桥而进与高丽大战高丽兵败诸军乘胜围辽东城车驾遂度辽高丽婴城固守帝幸辽东城南留止城西高丽诸城坚守不下将军来护儿帅江淮水军舳舻数百里浮海先进入浿水遇高丽兵大破之直造城下高丽伏兵郭内出军伪败护儿逐之入城纵兵浮掠伏发大败而还将军宇文述等九人分出诸道会于鸭绿水西宇文述追高丽将乙支文德济萨水因山为营述见士卒疲敝又平壤险固难以卒拔遂还至萨水军半渡高丽从后击之辛世雄战死诸军皆溃奔还一日夜至鸭绿水来护儿引军还卫文升军独全初九军渡辽凡三十万五千人还至辽东馀二千七百人赀械荡尽渡于辽水西拔高丽武厉逻置辽东郡及通定镇而已九月帝还东都九年三月复自将伐高丽四月渡辽水遣宇文述与杨义臣趣平壤王仁恭出扶馀道进至新城高丽数万拒战仁恭击破之高丽婴城固守帝命诸将攻辽东飞楼橦云梯地道四面俱进昼夜不息高丽应变拒守二十馀日不拔主客死者甚众城久不下会杨玄感反书至引军还
唐高祖以隋末战多殁于高丽赐建武书使悉送还前后万数并索高丽人在中国者遣归其国武德七年二月封建武为辽东王
太宗贞观十六年高丽东部大人盖苏文弑建武立王弟子藏为王十七年遣使持节册藏为辽东郡王新罗遣使言百济与高丽连兵谋绝新罗入贡之路以张亮为平壤大总管率兵四万舰五百自莱州泛海趋平壤以李世绩为辽东大总管率步骑六万及兰河降胡趣辽东十九年营州都督张俭将胡兵为前锋进渡辽水趣建安城破高丽兵斩首数千级世绩拔盖牟城为盖州五月张亮帅舟师渡海袭卑沙城其城四面悬绝惟西门可上副总管王大度先登拔之绩进至辽东城下高丽步骑四万救之辽东副总管江夏王道宗四千骑逆击世绩引兵助之高丽大败车驾至辽泽泥淖二百里布土作桥既渡撤之上至辽东城下时世绩攻城已十二日上引精兵会之围其城数百里纵火登城克之以其城为辽州进军白岩城破降之改为岩州上至安巿城攻之高丽耨萨(高丽官名)此唐都督延寿惠真(并姓高皆为耨萨)帅兵十五万救安巿上命世绩将步骑五千阵于西岭无忌将精兵万馀自山谷出狭谷以冲其后上自将部骑四千所向无前高丽兵大溃延寿惠真请降黄城银城皆自拔遁去数百里更名所幸山曰驻驿山七月张亮军过建安城破高丽城上攻安巿城不下道宗督众筑土山以逼其城城中亦增城以拒之交战日六七合冲车炮石坏其楼堞城中随立木栅以塞其缺昼夜不息凡六旬用功二百五十万山颓压城崩高丽自缺城出战遂夺土山堑而守之攻二日不克上以辽左早寒士马难久留食将尽敕班师凡征高丽拔十城徙辽盖岩三州户口入中国者七万人帝还京师二十年复伐高丽遣牛进达李世绩水陆并进进拔石城世绩破高丽兵焚罗郭而还
高宗克高丽百济悉以其地置州县分建都督府仍立都护府统之永徽六年二月高丽与百济靺鞨连兵侵新罗取三城新罗王遣使求援上遣程名振苏定方发兵十万伐之定方引军自成山济海趣其都大破之百济王义慈降百济故有五部分统三十七郡二百城七十六万户显庆五年诏以其地置熊津等五都督府即将刘仁愿镇百济府城龙朔元年四月遣兵部尚书任雅相等及诸胡兵凡三千军水陆并进苏定方破高丽于浿江围平壤城盖苏文遣子男生以精兵数万守鸭绿江契苾何力至辽水大合乘兵进攻高丽大溃斩首三万馀级众悉降二年定方围平壤久不下引军还初熊津都督王文度率百济故将福信聚众据周留城迎故王子丰立又引兵围仁愿诏以仁轨为带方州刺史将文度之众发新兵以救仁愿仁轨转圜而前所向皆下新罗粮尽引还福信招集徒众其势益张仁轨与仁愿合军休息士卒乘百济无备率众破之拔其数城福信专权与百济王丰浸相猜忌丰杀福信遣使至高丽倭国乞师拒唐兵三年九月熊津总管孙仁师攻百济拔之初刘仁愿仁轨既克真岘城诏仁师将兵浮海助之军势大振诸将以加抹城水陆之冲于是水陆并进遇倭兵于白江口四战皆捷百济王丰奔高丽子忠胜等率众降百济尽平唯任存城不下百济人黑齿常之沙此相如各率众降仁轨使各将领众给粮仗分兵随之拔任存城诏仁愿还京留仁轨瘗骸骨籍户口理财赋署官长通桥道补堤塘课耕桑赈贫老立唐社稷颁正朔百济大悦然后修屯田储粮饷训士卒以图高丽麟德元年十月遣仁愿将兵渡海以代戍熊津旧镇之兵敕仁轨还仁轨上表陈便宜自请留镇从之以夫馀隆为熊津都尉使招集其馀众乾封元年遣金吾卫将军庞同善将兵伐高丽大破高丽兵以李世绩为辽东大总管伐高丽拔新城遂引兵进击一十六城皆下庞同善高侃尚在新城泉男建遣兵袭其营薛仁贵击破之男建移兵据鸭绿唐兵不得渡郝处俊在高丽城下未几成列高丽奄至处俊潜简精锐击败之总章元年九月薛仁贵破高丽于金山乘胜进与高丽战大破之杀获万馀人遂拔夫馀城夫馀州中四十馀城皆望风请服绩等进攻大行城拔之诸军皆会进至鸭绿栅破之围平壤月馀高丽王藏泉男产诣绩降男建犹闭门拒守绩纵兵登城禽男建高丽悉平十二月分高丽五部百七十六城六十九万馀户为九都督府四十二州百县置安东都护府于平壤以统之擢其酋帅有功者为都督刺史县令与华人参理以薛仁贵检校安东都护总管兵二万人以镇抚之二年四月敕徙高丽三万八千二百户于江淮之南及山南京西诸州空旷之地留贫弱者守安东上元元年正月以刘仁轨为鸡林道大总管讨新罗王法敏既纳高丽畔众又据百济故地诏削官爵立其弟仁闻在京者为王使归国二年仁轨大破新罗之众于七重城引兵还诏以总管李行谨行屯新罗之买萧城以经略之复法敏官爵仁闻改封临海郡公仪凤二年二月以高藏为朝鲜王谨归辽东安辑高丽先在诸州者遣与俱归夫馀隆为带方王亦遣归安集百济馀众仍移安东都护府于新城以统之藏至辽东谋畔召还徙卭州而死高丽旧城没于新罗馀散入靺鞨隆亦不敢还故地高氏扶馀氏遂亡开元初封为渤海国天宝以后区夏凋弊边夷不庭靺鞨遂专兹土初高丽既亡其别种大祚荣徙居营州阻险自固武后使将军李楷固讨之大破祚荣遂东据东牟山高丽靺鞨之人稍归之地方二千里户十馀万胜兵数万附于突厥
中宗时遣子入侍至是封为渤海郡王开元十四年黑水靺鞨遣使入见以其国为州置长吏大祚荣之子武艺闻之疑黑水与唐通谋收己遣弟门艺将兵击之门艺不从弃众奔唐后武艺遣将寇登州杀刺史上遣门艺发幽州兵讨之无功而还武艺死子钦茂立天宝末钦茂徙上京当旧国三百里
代宗宝应初诏以渤海为国也有五京六十二州
五季契丹愈大于是并渤海尽有辽东改东平郡
梁贞明二年契丹王阿保机自称皇帝国人谓之天皇王以妻述律氏为后置百官改元神册由是威服诸国五年阿保机入辽东城改辽阳为东平郡以汉民渤海户实之
唐庄宗同光四年攻渤海拔扶馀城更名曰东丹国以长子突欲镇之阿保机死于夫馀城述律后爱中子德光舍突欲而立之突欲遂越海奔唐于南京立中台省寻号大辽改南京为东京
明宗天成三年德光以辽阳为南京命耶律羽之迁东丹民以实之长兴二年立中台省于辽阳
晋天福二年契丹改号大
辽官制皆仿中国参以华人三年以辽阳为东京初契丹以临潢为上京幽州为南京辽阳为东京契丹之制有宫卫谓之斡鲁朵出有行营谓之捺拨分镇边圉谓之部族有事则攻战闲暇则田猎十二年耶律德光死于杀胡林国人剖其腹实盐数斗载之北晋人谓之帝羓突欲之子永康王兀欲立述律后于木叶山立阿保机墓先是渤海王为契丹所虏时高丽在契丹东其王建击破新罗百济东夷诸国皆附属之其国众颇强盛通使于晋欲图契丹建死子武立契丹主为述干所弑诸部奉述律讨杀之而立述律
宋真宗景德四年契丹城辽西为中京大定府即秦辽西郡汉之新安县汉末步奚君之地幅员千里多大山深谷险阻足以固契丹主尝过七金山望有云气之异因议都焉辽始衰乱而金势复张
仁宗天圣间东京舍利阑详隐 隐：稳 大延琳因民之怨为变留守萧孝先及其妻南阳公主杀韩绍勋等僭号兴辽改元天庆据辽阳以叛副留守王道平逾城走谒契丹主于黑岭告变契丹徵诸道兵命南京留守萧孝穆为都统以讨之孝穆拔东京执大延琳以归
徽宗之世阿骨打举兵叛辽东攻陷混同江之东宁江州辽遣将讨之而败辽又起中京上京长春辽西四路兵并进独流河一路兵深入大败三路皆退女直悉虏辽东界熟女直铁骑益众天祚亲征又大败于混同江奔还金主阿骨打于是更名旻国号大
金时契丹东京留守萧保先严酷渤海苦之被盗刺杀户部使大公鼎闻乱即摄留守事与副留守高清明集奚汉兵千人讨贼尽斩其众裨将渤海高永昌时以兵三千屯甔口见辽政日衰金兵方强诱渤海并戍卒入辽阳据之旬日之间远近响应有兵八千人辽主遣人招之不从贵德州耶律馀睹以广州为渤海附于永昌辽遣韩家奴张琳讨之永昌使挞也不初合求援于金金主使胡沙补责永昌以僭号擅据东京且曰归款当授王爵永昌不从金主乃遣斡鲁古帅诸军败之遂取渖州而进兵永昌遂杀胡沙补等率众拒金遇于渖水金师既济永昌之军不战而却遂至辽阳城下明日永昌尽率其众与金战大败遂以五千骑奔长松辽阳人恩胜怒山哥执永昌妻子以城降挞也不初合亦执永昌以献金主杀之于是辽之东京州县及南路系辽女直皆降于金遂置猛安谋克以斡鲁古为路都统斡论知东京事金制猛安谋克犹华言千百户也后辽主自阴凉河募干显宜锦四州民为兵有乾军显军前宜后宜前锦后锦之别俱号怨军又曰常胜军以报怨女直又以干显大营岩州营凡三万八千馀人以渤海铁州人郭药师等为帅以领之屯卫州蒺藜山以晋王淳会四路兵马防秋淳致书斡鲁古欲议和于金主金主不从金斡论等乘夜至显州袭破郭药师斡鲁古遂与晋王淳战于蒺藜山淳败走斡鲁古追至阿里真陂遂拔显州于是乾懿豪徽成川惠七州皆降于金辽主走山西平州军乱兴军节度使张谷抚安之籍平州壮丁五百人马千匹留守州遂领州事会兴中归德府及宜锦乾显成川豪懿来湿迁润等州降于金谷以平州归宋败金将闍母于兔耳山金使斡离不代闍母会宋犒谷将士谷出迎斡离不侦知之乘其无备袭破平州谷遂归宋是年辽主天祚自阴夹山奔西夏未至金人擒之削封海滨王送长白山筑城居之逾年卒辽国遂亡金初契丹铸铁凤以镇辽州号铁凤城取其不朽之义阿骨打称帝谓铁虽刚固终于废坏惟金经久不变刚固胜铁又女直本完颜氏始居按出虎水于是国号大金以取胜辽之义又云其地产金按出虎字义犹华言谓金也会宁在海右金之旧土称为内地按出虎水发源于此故以金名国至是升为上京会宁府改辽上京为北京东京辽阳西京大同南京大兴中京大定府悉仍辽旧
元太祖七年克金东京十年降兴中又取中州木华黎克广宁府十三年契丹六哥据高丽江东城遣哈真札剌率师平之高丽撒遂降至
太宗世高丽杀使者命将兵致讨取四十馀城遣其弟怀安请降置京府县七十二设官守之未几复叛杀所置官吏徙居江华岛初辽阳既平设辽阳广宁开原东宁东京大宁六路建辽阳等处行中书省于懿州总统诸路大宁路统县六州十一辽阳路统县三州五广宁路统县四东京路统县二以上四路系山北辽东道肃政廉访司按属开原路统府一属县七东宁路统府州三十以上二路辽东道宣慰司所属至
成宗大德间别置安抚渖州州总管府三仍置镇东行中书省以统羁縻高丽渖州概管有新罗国军民安抚司合兰府水达田地安抚概管新城辽城哥勿建安南苏木底盖牟大牟大那沧岩磨朱积利梨山建津安巿十四州时高丽降散诸军镇皆无城池各以其酋长主之
世祖时以嗣国王条辇镇辽阳等处行中书省以统辽霫人多不便帝亦以辽霫诸王国婿分地所在命廉希宪代条辇行省事希宪正名分扶贫弱诸王国婿莫不敬惮至元末诸王乃颜叛党失都儿犯咸平宣慰搭出从王子爱牙合兵出渖州讨平之
文宗时诸王也先帖木儿等及平章秃满迭儿应之自辽东举兵入杀掠民吏进抵京师燕帖木儿引兵击败之秃满迭儿逃还辽东高丽撒自徙居江华岛叛服不常命将讨之至中统初撒死其子倎先以入觐留京师久不遣世祖用廉希宪之谋立倎为王以兵卫送内国赦其境内归所得民及其逃户元季兵寇残破居民散亡辽阳州郡鞠为榛莽生灵之所生存者如在焚溺至正十一年妖贼淮安陈佑自登州渡海陷金州枢密同佥老婼以兵击走之复渡海还山东十九年贼将关先生破头潘董太岁沙刘儿引兵自开平全宁陷大宁懿州路并海盖复金四州及辽阳路所过杀掠逃窜殆尽二十年陷上京会宁府二十三年高丽人谋杀关先生破头潘遁还浑离镇先是高家奴团结乡民结寨于老鸦山至是以其众袭破头潘擒送京师以高家奴为辽阳行中书省平章事寻徵入朝授翰林承旨以洪保保代之

国朝太祖龙飞剪除群雄扫清六合大兵方下幽冀元丞相也
速以馀兵遁栖大宁辽阳行省丞相也
先不花驻兵开原洪保保据辽阳王哈剌不花团结民兵于复州刘益
亦以兵屯得利嬴城高家奴聚平顶山各置部众多至万馀人少不下数千互相雄长无所统属于是也
先不花与高家奴纳哈出刘益等合兵趋辽阳洪保保拒而不纳诸军攻破之
虏掠男女畜产城为一空也
先不花等遂轨洪保保以归既而释之
洪武三年春高丽王颛由海道遣使称藩修贡秋朝廷命断事黄俦赉诏宣谕辽阳等处官民
是年冬元平章刘益等奉表来归洪武辛亥大都督府断事吴立承诏赉币至辽东赏赉新附官民
以刘益为辽东卫指挥同知初洪保保既得释复收所部兵驻得利嬴城至
是以爵赏不逮怨益卖己遂谋杀益而奔开原
益军惊乱其部下前元侍郎房暠右丞张良佐诛讨洪保保不获悉捕其党马彦辉等斩之众遂定
时吴立在金州于是暠与良佐率众迎立总摄卫事事闻以吴立房暠张良佐为指挥
既而命马云叶旺为龙虎将军定辽都卫指挥使领兵由登莱海道而进款
附书者相继檄招高家奴不从进军平顶山攻破高家奴于老鸦山寨
走之未几来降壬子复设辽阳府州县以千户徐便统署府事
安集人民柔来绥附众咸得所已而罢州县籍所集民为兵也速也
先不花众各溃散时纳哈出窜伏金山窥伺边衅尝寇盖州城都指挥叶旺设伏于青石山大败其众
纳哈出夜遁仅以身免丁卯大军征之
直抵金山破其巢窟纳哈出势殚力屈而降
遂并其部落送京师边境悉宁先是设都司于辽东城历建诸衙门治所初大军俸粮之资
仰给朝廷衣赏则令山东州县岁运布钞绵花量给由直隶太仓海运至牛家庄储支动计数千艘供费浩繁冐涉险阻始制屯田法率以十三分屯田七分戍逻既而损戍逻益屯田至永乐间减戍卒而增屯夫数至十有其八力穑者众岁有羡馀数千里内阡陌相连屯堡相望由是罢海运所在建立学校以训子弟设安乐自在二州以抚夷人设行太仆寺苑马寺监苑以理马政开马巿以羁縻远人置奴儿乾都司达达等夷卫所官旗酋长俾统其属与夫邮驿递运库务仓场烽堠坊井道路营舍之制无不详悉乃命监察御史岁相巡历复遣御史守旅顺口城察奸伪命总兵官节制诸路兵马复设备御等官防守各城其诸司因裁革之

###○祥异
汉
建元六年春辽东高庙灾 董仲舒曰高庙不当居辽东于礼亦不当立□见灾也故宜
元封中星孛河戍 占曰北成为胡门其后汉兵击拔朝鲜以为乐浪玄菟郡朝鲜在北方胡之城也
元凤五年四月烛星见奎娄间 占曰有土功胡人死边城光和六年正月筑辽东玄菟城
景初间八月丙寅夜大流星 长数十丈从首山北堕襄平城东南壬午公孙渊众溃其子修斩于流星所堕处○公孙渊据辽东时家有怪犬冠帻绛衣上屋炊有小儿蒸死甑中襄平北巿生肉长圆各数尺有眼目口喙无手足而动摇占曰有形不成有体无声后渊父子果被司马懿诛遂灭其国
唐
贞观十八年五月太白辰星合于东井 占曰为兵谋十九年六月丙辰太宗征高丽次安巿城太白辰星合于东井史记曰太白为主辰星为客为蛮夷出相从而兵在野为战
天宝九年八月五星聚于尾箕荧惑先至而又先去 尾箕燕分也占曰有德则庆无德则殃
金
天会三年锦州野蚕成茧
九月广宁府进嘉禾
天德六年六月壬戌大风 坏承天门鸱尾是岁世宗居贞懿皇后忧在辽阳方寝有红光照其室及黄龙见于室上夜又有大星流入其邸八月复有云气自西来黄龙见其中人皆见之是时临潢府闻空中有车马声仰视见风云杳霭神鬼兵甲蔽天自北而南仍有语促行者未几海陵下诏南侵
元
至治三年十二月辽阳瑞州大水 坏民田五千五百顷庐舍八百九十所溺死百五十人
国朝
天顺元年春开原莲花生 城南门外池中忽生茎七日开黄花一朵如盘大鲜妍可爱
三月五日戊寅无云而晦西南风声如雷 屋瓦皆飞扬沙拔木行者仆地西关火起延烧居民房室及东北王庙松榆数百殆尽视庙貌依然人咸异之
弘治三年春三月开原火化为鸦 火坠城中俄化鸦百馀沿城旋绕次日灾人畜死者甚众
十七年夏开原五色云见
正德元年春三月开原大风 屋瓦皆飞昼晦如夜
秋七月辽阳大水 平地深丈馀
嘉靖二年夏四月大风 连日不止折损禾苗大半
己卯至壬午大雨 河水泛涨冲没田禾金州等卫男女漂溺者共一百四十名口牛马等畜四百五十有馀倾倒民舍城垣公馆数多是岁免田租之半
四年春正月一日黄雾四塞
夏五月辽阳地震者三
秋七月锦西雨雹 有物如龙拽去二小庄房舍庙宇三百馀间器械林木无算
冬辽阳金复州大雪 深丈馀人畜冻死
六年春开原空中有火大如车轮
三月壬午客星入月
四月辛酉天鼓鸣
丙寅雨五龙见于北
辛未夜天鼓鸣星如昼
八年春二月长勇堡灾 男女死者七百馀生畜无算
六月河西蝗飞蔽天害禾稼
七月蝻生 平地深数尺
九年夏五月河西大雨雹 伤人畜甚众禾尽损
秋七月大水 平地深三尺
十二年河西大旱蝗飞蔽天
十四年大雨连月 自四月至六月不止河水泛涨平地深丈馀禾尽没是岁大饥
十五年秋七月大风雨雹 折损禾大半
十六年夏大水 开原宁远等处坏庐舍人畜溺死禾稼渰没是岁饥
薛子曰：按春秋祥瑞不书日食大水陨石鷁飞雨雹冰雪螽螟之类则书史氏并纪祥异志仿史而为之者也传曰和气致祥乖气致异言人之感乎天也又曰祥多者其国昌异众者其国亡言天之先乎人也夫天人之际微矣灾异之说汉人惑矣然以汉事考之岁比告灾无损孝文之恭俭上祥瑞者相继无补孝武之虚耗善乎公孙侨曰天道远人道迩君子亦求诸迩而已辽志远遡汉前纪异为多不暇究已比岁灾伤而今年水患尤甚天子嘉惠边氓数议宽恤而盭政者莫之省愆怨咨邪气奸乎其间欲其称德意绥困穷难矣
